Ada kone tuturan satua di panegara Sunantara ada kone sang prabu kalintang kasub wibuhing bala jagate .\n Ida madue asu asiki kawastanin I Blanguyang .\n Asune ento melah pesan gobene tur andel kaanggen nyarengin ri tatkala maboros .\n Apa kranane Ida sang prabu andel ring asune ento tusing ja ada len sawireh asune ento ngelah kotaman yening ia ngongkong kipek kaja grubug sekancan burone kaja yening ia ngongkong kipek kauh grubug sekancan burone kauh keto masi kipek ane lenan .\n Ento makrana aluh antuk Ida ngejuk buron ane suba kasakitin grubug .\n Sawireh sesai buka aketo dadi sangkep lantas burone makejang pinaka pamucuk pasangkepane ento tusingja ada len mula ia I Samong rajan burone .\n Jani kacritan suba makelo burone sangkep masi tusing nyidang pragat sawireh tusing ada bani bakal ngematiang I Blanguyang .\n Ento makrana rajan burone I Samong mesuang sewamara .\n Kene pasewamarane ento Nyen ja nyidaang ngematiang ia I Blanguyang bakal adegang wake ratu dini di alase kasungkemin ajak makejang.\n Sawatek burone makejang tusing ada bani ngisinin buka pamunyin sewarane ento .\n kacerita ada kone Kelesih intil-intil tur matur teken I Samong Ratu Sang Prabu tititang misadia ngamiletin sewamarane punika sakewanten sida tan sida antuk titiang taler druweyang .\n Masaut I Samong Nah yen keto ja raos ibane Kelesih yen tuara sida baan iba kai tusing bakal ngenkenan iba .\n Nah kema jani iba majalan.\n Gelisang satua teked I Kelesih sig purin Ida Sang Prabu sane nruweyang asu Blanguyang ento tur ngojog ka pawaregan .\n Ditu ia I Kelesih di nebe nyangkrut .\n kacerita suba liwat sandikala Ida Sang Prabu jagi ngerayunang kairing antuk asune I Blanguyang .\n Ri sedek Ida ngrayunang tumuli I Kelesih dengak-dengok uli di selagan raab nebe ento makrana I Blangyang kecas-kecos .\n Tuara Ida nyingakin napi-napi suba jani keto malih Ida ngrayunang .\n Buin kejepne buin I Kelesih dengak-dengok ane ngeranayang nyangetang gedegne I Blanguyang nglaut ia makecog tegeh bakat tregaha rayunan Ida Sang Prabu kanti piring muah rayunane makacakan .\n Duka Ida Sang Prabu raris ngambil klewang miwah sepega ia I Blanguyang pegat baongne lantas mati .\n Disubane I Blanguyang mati wau Ida Sang Prabu eling ring raga kangen tekening I Blanguyang mati .\n Raris Ida makayun-kayun tur macingakan majeng menek .\n Wenten kaasi I Kelesih di selagan nebe .\n Ngenggalang lantas I Kelesih malaib nuju sig I Samonge .\n Sapatinggal ia I Kelesih kacritanan jani kasungsutan kayun Ida Sang Prabu sawireh asune padem .\n Gelisan satua nangkil ia I Kelesih teken I Samong sawireh I Kelesih suba nyidaang ngematiang I Blanguyang jani pantes adegang ratu dini .\n Ento makrana kayang jani yen ada anak gutgut lelipi wiadin gencer tledu wiadin burone ane maupas raris kukun kelesih punika kanggen pangarad munahang upase ane masuk ka dewek manusane .\n