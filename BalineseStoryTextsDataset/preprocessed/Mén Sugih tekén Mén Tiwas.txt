Ada katururan satua Men Sugih teken Men Tiwas .\n Men Sugih anak sugih pesan nanging demit tur iri ati jail teken anak lacur .\n Men Tiwas buka adane tiwas pesan nanging melah solahne tusing taen jail teken timpal .\n Men Tiwas geginane ngalih saang ke alase lakar adepa ka peken .\n Nuju dina anu Men Tiwas ka umah Men Sugih ngidih api .\n Ditu Men Sugih ngomong Ih cai Tiwas alihin ja icang kutu yen suba telah kutun icange nyanan upahina baas .\n Laut Men Tiwas ngalihin kutu Men Sugihe .\n Suba tengai mara suud .\n Men Tiwas upahina baas acrongcong ngenggalang lantas baasne abana mulih laut jakana .\n Men Sugih jumahne buin masiksikan maan kutu aukud .\n Ngenggalang ia ka umah Men Tiwase laut ngomong Ih cai Tiwas ene icang maan kutu aukud jani mai uliang baas icange ituni .\n Masaut Men Tiwas Yeh baase ituni suba jakan tiang .\n Masaut Men Sugih Nah ento suba aba mai anggon pasilih .\n Nasine ane makire lebeng ento laut juanga konyang ka pancine abana mulih baan Men Sugih .\n Nyanane buin teka Men Sugih Ih Tiwas tuni Nyai ngidih api teken saang icange .\n Lantas api teken saange apesel gede juanga baan Men Sugih .\n Men Tiwas bengong mapangenan baan lacurne buka keto .\n Buin manine Men Tiwas tundena nebuk padi baan Men Sugih lakar upahina baas duang crongcong .\n Men Tiwas nyak nebuk kanti pragat upahina baas duang crongcong laut encol mulih lantas nyakan .\n Men Sugih lantas nyeksek baas maan latah dadua .\n Encol ia ka umah Men Tiwas laut ngomong Ih Tiwas ene baase enu misi latah dadua jani uliang baas icange yen suba majakan ento suba aba mai .\n Sedek dina anu Men Tiwas luas ka alase krasak-krosok ngalih saang .\n Saget teka Sang Kidang laut ngomong Men Tiwas apa lakar alih ditu masaut Men Tiwas Tiang ngalih saang teken paku .\n Lakar anggon gena ngalih paku Men Sugih metakon .\n Masaut Men Tiwas Lakar anggon tiang jukut .\n Ih Tiwas lamun nyak Nyai nyeluk jit icange ditu ada pabaang nira teken Nyai Lantas Men Tiwas nyak nyeluk jit kidange mara kedenga limane bek misi mas teken selaka .\n Suud keto Sang Kidang ilang Men Tiwas kendel pesan lantas mulih .\n Teked jumah ia luas ke pande ngae gelang bungkung teken kalung .\n Men Tiwas jani sugih nadak pianakne makejang nganggo bungah lantas ia pesu mablanja .\n Tepukina Men Tiwas teken Men Sugih .\n Delak-delik ia ngiwasin pianak Men Tiwase .\n Buin manine Men Sugih mlali ka umah Men Tiwase matakon Ih Tiwas dija Nyai maan mas selaka liu .\n Masaut Men Tiwas Kene embok ibi tiang luas ka alase ngalih saang teken paku lakar jukut saget ada kidang nunden tiang nyeluk jitne .\n Lantas seluk tiang mara kedeng tiang limane ditu maan emas teken selaka liu .\n Mare ningih keto .\n Men Sugih ngencolang mulih .\n Manine Men Sugih ngemalunin luas ke alase Men Sugih nyaru-nyaru buka anak tiwas krasak-krosok ngalih saang teken paku .\n Saget teka Sang Kidang Nyen ento krasak-krosok .\n Masaut Men Sugih Tiang Men Tiwas uli puan tiang tuara nyakan .\n Men Sugih kendel pesan kenehne .\n Lantas masaut Sang Kidang Ih Tiwas mai seluk jit nirane .\n Mara keto lantas seluka jit kidange laut kijem jit kidange Men Sugih paide abana ka dui-duine .\n Men Sugih ngeling aduh-aduh katulung-tulung Nunas ica tulung tiang tiang kapok .\n Teked di pangkunge mara Men Sugih lebanga awakne telah babak belur tur pingsan .\n Disubane inget ia magaang mulih .\n Teked jumahne lantas ia gelem makelo-kelo laut ngemasin mati .\n liyane