Ada reko tuturan satua Ni Dukun Sakti .\n kacerita Ida Sang Prabu Daha madue taman pingit gati .\n Yan ada anak tonden tutug kelih ka tamane ento pedas lakar sengkala .\n Nuju pumamaning kapat Ida Raden Galuh Daha masucian ka taman sing dadi sampedina antuk biangida wireh ida tonden tutug duur .\n Ditu lantas Ida Raden Galuh ampehang pepeteng ulung di tengah alas Kori pane .\n kacerita Mantri Koripan sedek maboros di alase ento kairing ban parekanidane lantas panggihin Ida Raden Galuh .\n Lemesin ida nagih ajakina ka Koripan nanging Ida Raden Galuh tusing kayun .\n Dening Raden Mantri buduh gati teken Raden Galuh tur tusing uningin ia ragane mamingsiki lantas ambila jamaha Ida Raden Gal uh .\n Wireh ida tonden tutug duur lantas ida kantu .\n Ida Raden Mantri nyengguhang Ida Raden Galuh seda wastranidane lantas getep ida anggen ida ngrurubin lantas kalahina mantuk .\n kacerita jani Men Bekung nuju ia ngalih saang tepukina Raden Galuh mara eling teken raga lantas duduka ajaka mulih anggona pianak tur sekat ento Men Bekung ia sugih .\n Kasuen-suen gelising satua suba kone Raden Galuh duur taruni eling dogen kone ida teken indike kasangkala antuk Raden Mantri tan mari pakayunanne pacang ngwalesang nyakitin .\n Nuju purnamaning kapat palimunan gati kone Ida Raden Galuh lunga masucian sig tetamanan Ida Raden Mantri .\n Suba suud ida masucian sisan ambuh-muah sisigidane kutang ida kayang wadahne ditu tur pastuna .\n Ih iba ambuh muah sisig nyanan yen teka I Mantri Koripan mai mambuh yen iba ambuhanga muah sisiganga apang iba mentik dadi punyan nyuh di tendasne muah dadi padi di bungutne.\n Suba kone suud ida mastu keto lantas ida mantuk kumah Men Bekunge .\n Suba kone keto rauh lantas Raden Mantri masucian ka taman kairing ban I Punta Jrudeh panggihin ida ambuh teken sisige ento di samping pancorane lantas ento kone anggon ida sing dadi pamunguina teken I Punta Jrudeh .\n Suba suud ida masucian mrasa prabunidane baat muah lambene genit lantas ida ngenggalang mantuk .\n Rauh di puri nyangetang dogen kone rasan panyungkanidane raris ida merem .\n Mani semengane mara ida maungu lantas mentik pujer ri prabunidane muah padi di lamben idane .\n Dening keto lantas kauningarig ring Ida Sang Prabu muah Prameswari indik putrane keto lantas Ida Sang Prabu ngandikaang nauhin balian .\n Telah kone suba baliane sawewengkonin Koripan ngaturang tamba makejang kone sing ada mintulin .\n Pujere len-len awai kone negehang dogen muah padine sayan nyamahang kanti sing sinah raganidane .\n Raden Mantri kaput padi muah akah nyuh .\n Ditu lantas Ida Sang Prabu lintang kosekan ring pakayunan lantas ida masesangi kene .\n Nah nyen ja nyidaang ngubadin I Nanak bagus yen suba seger buka ane suba lakar baang manjakang atiban.\n kacerita jani Men Bekung nikaanga tangkil ka puri teken Raden Galuh apang nguningang dewekne ngelah tumin tua madan Ni Dukun Sakti .\n Sanggup nambanin Ida Raden Mantri .\n Disubanne kuningang keto lantas Ida Sang Prabu ngandika ngalih anake tua ento sig umah Men Bekunge .\n Ditu lantas Ida Raden Galuh masiluman dadi anak tua ruyud tur matungked mamargi ka puri .\n Teked di puri lantas tambanina Raden Mantri lantas prajani ilang punyan nyuhe teken punyan padine .\n Di subanne kenak Ida Raden Mantri lantas Ida Sang Prabu nyerahang putrane teken anake tua ento apang mamanjak ditu atiban lantas ajaka kumah Men Bekunge .\n Ditu lantas Ida Raden Mantri mamanjak dadi juru sampat dadi juru panting kamben muah tapih .\n Kasuen-suen suba paek sengker idane ditu lantas Ida Raden Galuh buin masiluman dadi anak bajang .\n Mara cingaka antuk Ida Raden Mantri eling ida teken anake luh mati di alase ane rurubin ida aji tugelan wastranidane nanging ida tan purun nyujatiang .\n Nuju Ida Raden Galuh ngraja Ida Raden Mantri nikaanga mamanting wastra muah sinjang ditu lantas kelingan antuk tugelan wastranidane reh jelap ento sinjangang ida duk ento teken Raden Galuh .\n Usan ida mamanting lantas ida mataken teken Ida Raden Galuh tur kabakta tugelan wastranidane .\n Jero Dukun Jero Dukun dija keniang Jerone tugelan kambene puniki Masaut Ida Raden Galuh Nah mantri Koripan jani apang cai nawang awake ngorahin cai buat tugelan kambene ene .\n Tugelan kambe I mantri Koripane ane anggona ngrurubin bangken anake luh ane matianga di alase .\n Buat anake luh ento yen cai tuara nawang ento suba I Galuh Daha lacur ampehang pepeteng ulung di alase jani ia dini ngomong ajak cai .\n Krana cai nemu sangkala i pidan tendas caine entikin punyan nyuh muah bungut caine entikin padi ento upah caine nyuang I Galuh Daha tonden menek kelih .\n Nah jani mantri Koripan kema suba mulih reh suba tutug sengker caine mamanjak dini Mara keto pangandikan Ida Raden Galuh lantas Ida Raden Mantri nangis tur klemesin Raden Galuh mangda kayun kanggen rabi .\n Ida Raden Galuh tan kayun tur katundung Ida Raden Mantri mangda mantuk ka puri .\n Ditu lantas Ida Raden Mantri mantuk tur sarauhe ring puri kauningang ring Ida Sang Prabu saindik-indik sami .\n Puput atur Ida Raden Mantri ring Sang Prabu yan ida tan mrabi ring Raden Galuh ida pacang ngumbara ngutang-utang raga .\n Mani semengan lantas Ida Sang Prabu sareng prameswari lunga kumah Men Bekunge .\n Sarauhe ditu lantas kagelut katangisin Ida Raden Galuh tur klemesin mangda kayun ugi ida mrabi ring Raden Mantri .\n Antuk kangen miwah kabaktiane Raden Galuh ring Sang Prabu miwah prameswari tur suba ical bendunidane ring Raden Mantri lantas ida matur .\n Inggih Ratu Sang Prabu kalih prameswari titiang ngiring pakayunan Cokor I Dewa nanging pinunas titiange mangda Cokor I Dewa ngandika ring titiang madrue bapa Ida Sang Prabu Daha mangda ida taler rauh mriki ngaksi sapari solah titiange Ngandika Ida Sang Prabu miwah prameswari Nah Cening Nanak Galuh buat en to mani Bapa lakar maputusan mulih ka Daha ngaturang uninga teken I Aji.\n Ditu lantas prajani Ida Raden Galuh ajaka ka puri antuk Sang Prabu miwah prameswari .\n Buin maninne Ida Sang Prabu maputusan makta surat ka Daha .\n Daging surate ngrawesang saparindike sami .\n kacerita gelising satua Ida Sang Prabu Daha sareng prameswari lunga ka Koripan kairing antuk kaula katah .\n Sarauhe ditu nuju dewasa melah lantas Ida Raden Mantri ring Raden Galuh kapabuncingang