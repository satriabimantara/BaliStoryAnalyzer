Ada tuturan satua anak makurenan ngelah kone pianak luh-luh duang diri .\n Pianakne ane kelihan madan Ni Bawang ane cerikan madan Ni Kesuna .\n Akurenan ngoyong kone di desa .\n Sewai-wai geginane tuah maburuh kauma .\n Pianakne dua ento matungkasan pesan solahne .\n Tan bina cara gumi teken langit .\n Solah Ni Bawang ajaka Ni Kesuna matungkasan pesan tan bina cara yeh masanding teken apine .\n Ni Bawang anak jemet duweg megae nulungin reramane .\n Duweg masih ia ngraos sing taen ne madan ngraos ane jelek-jelek .\n Jemet melajang raga apa-apa ane dadi tugasne dadi anak luh .\n Marengin meme megarapan di paon metanding canang sing taen leb teken ajah-ajahan agamane .\n Melenan pesan ngajak nyamane Ni Kesuna .\n Ni Kesuna anak bobab male megae duweg pesan ngae pisuna ento makrana memene stata ngugu pisadun Ni Kesuna ane ngorahang Ni Bawang ngumbang di tukade ngenemin anak truna .\n Sedek dina anu dugase ento sujatine Ni Bawang mara suug nglesung padi laut kayeh sambilanga ngaba jun anggon ngalih yeh .\n Krana ngugu munyin Ni Kesuna ditu Ni Bawang lantas tigtiga siama aji yeh anget tur tundena magedi .\n Ni Bawang laut megedi sambilange ngeling sigsigan .\n Di subane ngutang umah neked kone ia di tukade ketemu ajak kedis crukcuk kuning .\n Ditu Kedis Crukcuk Kuninge kapilasa teken unduk Ni Bawange .\n Ni Bawang gotola baanga emas-emasan marupa pupuk subeng kalung bungkung gelang muah kain sutra .\n Sesukat Ni Bawang ngelah panganggi ane melah-melah buka keto ia nongos di umah dadongne .\n Tusing taen ia mulih ke umah reramane .\n kacerita jani Ni Kesuna kone nepukin embokne mapanganggo melah-melah laut ia nakonang uli dija maan panganggo buka keto .\n Disubane orahina teken Ni Bawang ditu laut Ni Kesuna metu kenehne ane kaliwat loba .\n Edot ngelahang penganggo miwah periasan ane bungah buka ane gelahang embokne .\n Krana ento lantas Ni Kesuna ngorahin memenne nigtig ukudane apang kanti babak belur .\n Sesubane katigtig lantas ia ngeling sengu-sengu ka tukade katemu teken I Kedis Crukcuk Kuning .\n kacerita jani I Crukcuk Kuning ngotol ukudan Ni Kesunane isinina gumatat-gumitit .\n Neked jumah ditu lantas gumatat-gumitite ento ane mencanen Ni Kesuna kanti ngemasin mati .\n Keto suba upah anak ane mrekak setata demen mapisuna timpal sinah muponin pala karma ane tan rahayu .\n