Wenten pranata mabiseka Prabu Pajajaran maputra mabiseka Raden Jajarpikatan .\n Pakaryan Ida tan wenten seos sajaba maboros rauhing mapikat .\n Ri kala wengi mengpeng Ida kasirep ring pamereman polih nyumpena guungan pepikat Ida kranjingin antuk ula sane tan kuningin Ida wastannya kabinawa rupanipun matanipun waluya gedah nanging pepikat Ida tan wenten sapunapi-sapunapi .\n Saking kagiat angen ida raris Ida ngilir semeng-semeng sampun Ida medal saking pamereman ngraris nauhin tukang tenung pacang ngetangang indik panyumpenanidane .\n Kadi ucapanipun tukang tenung yan wantah Ida Raden Jajarpikatan lunga maboros nadian mapikat janten molih laba mageng .\n Wireh asapunika Ida Raden Jajarpikatan raris makinkin lunga maboros muatan tulup .\n Sampun doh pamargin Ida sah saking puri wenten paksi akueh kanten ring ngumbara sami makeber ngungsi mangalerang punika tinut Ida ngantos rauh ring alase kapanggih wit wandira nedeng nasak wohipun irika paksine mapupul ngawilang teda .\n Wenten paksi siung paling andap neda punika tulup Ida keni kibulipun sambiah kari tumanceb kabeberang antuk paksi katinutin antuk Raden Jajarpikatan .\n Sue-sue paksi punika ical tan wenten kanten Raden Jajarpikatan raris kemper tan uning ring kaler kelod makulilingan maideran saget wenten tlaga ngrawit kapanggih toyanipun ning magrinding tepinipun kajderin antuk sawarnaning wit sekar .\n Irika wantah Ida mararian soring wit taru mageng kadi nyangklib solahe malinggih .\n Sawatara wenten adauh suenne wenten Widiadari saking kayangan tedun ring tlagane punika sami ngelus busana pada masiram .\n Wenten adiri Widiadari Nilotama pepasihidane ngenahang busana nampek ring ungguhan Raden Jajarpikatan malinggih punika raris kambil kuacanida tur kakadut .\n Di sampunne Ida molih bukti punika ban Ida meling ring kangin kauh miwah kota Pajajaran kanten antuk Ida bongglot Ida budal muatan olih-olihida tur saruhe raris munggah ring glebeg ngengkebang buktine punika kateteh antuk pantun .\n Di sampune puput gegison Ida malih mawali ngungsi tlagane kapanggih Widiadari Nilotama kantun ngraga tan wenten uning makeber .\n Raden Jajarpikatan mecekohan ping tiga mapi-mapi tan wenten uning .\n Widiadari punika kagiat tur nolih raris mataken Éh jerone ngambil kulambin tiange dini Ngawang jerone tiang mara neked dini .\n Ne jerone nyen Sangkan dini ngudiang Titiang Widiadari Nilotama sangkan dini tiang kayeh .\n Ne jerone ngudiang mariki Tiang perlu mreksa tetamanan tiange apa ane ada dini tiang ngelah .\n Jerone dini tiang masi ngelah.\n Widiadari Nilotama tan panjang pangandikanne dening sampun tuduh Sanghiang Wisesa cendek pangandikanidane Inggih upaminipun kebo saking baneh ngranjing ring pabianan anak wenang jerone nahan sakewanten pinunas titiange mangda sakayang-kayang jerone sampunang tulak ring pituduh tiange sane patut.\n Puput asapunika Widiadari Nilotama raris kaajak budal kanggen rabi madue putra asiki mabiseka Raden Bang Paguyangan .\n Gelising satua ri kala Widiadari Nilotama sedeng maratengan ring paratengan tan wenten Ida madue ulam Ida jaga lunga ka pasar raris ngandika ring rabine Beli niki ajak dumun okan beline titiang ka pasar ajebos sambilang cingakin genine ring paratengan mangda sampunang ngantos padem maliha kekebe sampunang ungkabanga .\n Wus punika raris mamargi ka pasar .\n Raden Jajarpikatan kagaok miragi pawekas rabine raris kapawaregan ngungkab kekebe kanten antuk Ida pantun Wantah abulih karateng antuk Widiadari Nilotama .\n Kekebe malih katekepang .\n Malih ajebosne rauh rabinida saking pasar ngraris ngranjing ring paratengan .\n Kacingak jakan Ida durung rateng kanten marupa pantun .\n Widiadari Nilotama uning ring pracihna rabinida katakenin tan wenten mari ngangken .\n Widiadari Nilotama umeneng raris ngambil beras ring pulu telas berase ring pulune raris Ida nedunang pantun saking glebeg Jagi katebuk .\n Asapunika karyanida sue-sue pantune telas ring glebeg kapanggih kuacanidane irika kengkebang raris kaambil tur ngandika teken rabine Beli dening beli tan tinut tekan ubayan tiange duk ring alase mangkin wantah amunikaan puput tiange marabi ring beli tiang pamit ajak okan beline mangda becik-becik Widiadari Nilotama raris makeber .\n Raden Jajarpikatan nangis katinggal antuk rabine .\n