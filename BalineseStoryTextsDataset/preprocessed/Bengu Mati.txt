Kacerita ada anak muani belog madan I Belog .\n Sawireh ia belog geginanne tuah malali teken madaar dogen .\n Kacerita I Belog malali ka dura desa ngliwatin tanggun desane .\n Dimulihne sawireh ia ngentasin sema linggah nepukin ia bangke matah bangken anak luh kaliwat jegeg .\n Ngomong I Belog Wih Luh Luh nyak makurenan ajak tiang Sawireh ngraos ngajak bangke sinah suba mendep dogen tusing bisa masaut .\n mendep ia nyak suba ia teken iraga melahan gandong dogen suba ia ajak mulih .\n Sambilanga ngrengkeng keto saja tikula bangkene ento abana kumahne tur celepanga jumahan meten .\n Suba jani ia pesu uli umah meten I Belog morahan teken memene Meme icang ngrorod Me ajak anak luh jegeg pesan .\n Memenne ngomong Saja Belog Anak luh uli dija ento bakatang Cai .\n Masaut I Belog Di semane bakat icang busan .\n Memenne buin ngomong Men dija ia jani pang tawang meme I Belog buin ngomong Ento apa ia jumahan meten eda delokina malu anak ia nu kimud-kimudan lek teken meme Suud ia ngomong keto lantas ia nyinduk nasi lakar baanga kurenanne .\n Mara ia teked jumah meten nasine pejanga di sampingan anake luh sambilanga ngomong Luh Luh bangun malu madaar nasi Makelo I Belog ngantosang tusing masi nyak bangun .\n I Belog lantas makeneh-keneh jenenga ia lek yen tongsin kalahin sanan malu .\n Nglantas ia pesu tur jelanane ubetanga .\n Sawireh bene jaen-jaen teka meng selem ngamah nasi misi bene ento kanti das telah .\n Masisa jukut-jukutne dogen .\n Buin nyanane macelep I Belog nengokin kurenane dapetanga nasinne maura tur benne suba telah .\n I Belog ngenggalang pesu morahan teken memenne .\n Kene raosne Wih Meme kurenan icange suba nyak madaar buina ia sing demen teken nasi bene dogen telahanga naar .\n Buin manine I Belog nyemak be amangkok baanga kurenane .\n Nyananne mara delokina dapetanga bene suba telah .\n I Belog kendel pesan kenehne kadena kurenanne ane nelahang ento .\n Sai-sai I Belog ngejang be disamping anake luh ento nanging sasubanne I Belog magedi teka menge ngamah be .\n Keto sai-sai kanti bangkene berek tur bonne bengu pesan .\n Suba makelo makeneh-keneh ia Men Belog Ya nguda men kone kurenane I Belog tusing taen nyak pesu Paling melah delokin ka meten .\n enggal memene I Belog macelep mulihan dapetanga ada bangke suba berek .\n Lantas ia pesu ngalih I Belog .\n Wih Belog nguda Cai ngejang anak mati jumahan meten Bangke to angken Cai kurenan .\n Ajaka I Belog kumah meten ban memene .\n To Belog iwasin to bangke suba berek jani buina suba bengu pesan bonne .\n Ngomong lantas I Belog ngaluedang Meme yen anake mati bengu bonne Masaut Memenne Aa bengu .\n Sawireh ia suba mati berek awakne to makrana mabo bengu .\n I Belog buin ngomong Kenkenang ia jani Me Memenne masut Pulang clempungang gen ka semere Sambilanga memenne ngomong keto lantas bangkene saja entunganga ka semerne .\n I Belog nengil dogen tusing nyak nulungm memenne .\n Sasubanne memenne suud ngentungang bangken anake luh totonan lantas ia mulih .\n Memenne tonden ia manjus ento makrana bonne bengu .\n Jani makeneh I Belog Bah ne I meme bengu bone .\n Sinah ia suba mati nenenan .\n I Belog lantas ngomong Ih Meme nguda bengu bon Memene sinah Meme suba mati nenenan .\n Memenne masaut Tusing ja mati .\n Meme anak nu idup .\n Buin I Belog ngomong Apa tusing Meme suba mati bonne bengu pesan .\n Nah jani giliran Memene lakar kutang icang .\n Sambilanga ngomong keto lantas bregedega memene ban I Belog paida entunganga ka semere .\n Jerit-jerit memene tur ngidih tulung masi tusing runguanga lantas kaclempungang ka semere .\n kacerita I Belog nu padidina tusing ada anak nyakanang .\n Ban seduk basangne lantas ia ka peken meli ubi kesela gatep muah ane len-lenan ane mudah-mudah .\n Sasubanne wareg basangne lantas ia mulih .\n Jani I Belog nongos jumahne padidina tusing ada anak ajaka ngomong .\n Jani nuju ia ngentut dadi bengu bon entutne .\n I Belog lantas makeneh idewek suba jani mati tonden rasa wadih idup suba sagetan mati .\n Sambilanga ngomong keto lantas ia malaib ka semere jeg pulanga ibanne mawastu ia mati .\n