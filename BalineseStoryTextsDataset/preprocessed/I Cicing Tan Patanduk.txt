Di maluan dugase burone enu saling asah saling asuh ada cicing teken kambing masawitrayan .\n I Cicing buron galak wiadin mangsa maimbuh matanduk tur maikut jamprah .\n Dadianne pangid pesan payas tekening sesolahannyane ngranayang burone cenik pada jejeh teken cicing .\n Sedek dina anu I Kambing mamunyi kene Ih Cicing gaok saja kai ngenot goban ibane aeng matanduk maikut jamprah apa buin iba soroh buron sarwa mangsa dadi mawuwuh-wuwuh kaengan goban ibane .\n Nah tegarang kai nyaluk tanduk ibane pangus apa tusing Sawireh I Cicing mula buron bares dadi baanga kone nyilih tandukne Tusing nyidang nuturang buat kaliangan keneh I Kambinge apa buin sasubane orahanga ia pangus nganggo tanduk .\n Metu lantas idepnyane corah tusing ja lakar nguliang tandukne I Cicing .\n Suba kone makelo I Kambing nyilih tandukne I Cicinge ditu lantas tagiha tandukne baan I Cicing .\n Tusing lantas baanga tandukne enti teken I Kambing .\n Sawireh kadung suba neket di tendasne .\n Diapin ping kuda-kuda tagiha baan I Cicing masih tegteg pasautne tusing ja nguliang .\n Baan gedegne kaliwat laut sahaya I Cicing nyagrep ikutne I Kambing kanti pegat .\n Baan sakitne I Kambing ngincegang malaib ngejohang awakne sambilanga mabekel tandukne I Cicing .\n I Kambing ulin sekat ento tan paikut sawireh bakat sagrepa baan I Cicing sakewala enu ngantut tuah abedik .\n Kayang jani sabilang macunduk kambinge teken cicinge setata magerengan .\n Sangkan kayang jani yen ada anak masilih-silihan tusing ngulihang kaorahang silih-silih kambing .\n