kacerita ada bendega madan Narajana .\n Ia nongos di pesisi kelod .\n Sadina-dina Narajana ngalih be di pasih .\n Narajana negakin jukung sambilanga mamancing .\n Di kenkene ia masih makena jala .\n Tibanan suba Narajana nyalanang geginane ento .\n Jani Narajana merasa sebet .\n Sawireh uli semengan pancinge tonden ada ngamahin .\n Kanti tengai Narajana tusing maan be angan aukud .\n Basangne marasa seduk .\n Awakne marasa panes .\n Peluhne nyrekcek sawireh panese ngentak .\n Narajana ngliwat ka tengah pasihe .\n Ditu ia nepukin parangan gede .\n Pesu kenehne bakal mareren .\n Mawinan ia tuun laut ngagah bekel .\n Ungkusan bekelne misi sangu asambekan .\n Tipat galeng duang bungkul .\n Pesan lindung akaputan .\n Sambel isen macakcak misi uyah kusamba atemelosan .\n Suud madaar Narajana masayuban di beten kayune .\n Makelo ia mailih-ilih .\n Laut teka angine ngasirsir .\n Lega kenehne muponin dayuh .\n Mara Narajana matolihan kangin saget tepukina ada belibis putih .\n Ditu ia iju ngejuk kedise baan jala .\n Narajana tengkejut ningeh kedise mamunyi jlama Bapa Bapa Eda tiang tampaha Bapa Yening Bapa olas nuduk tiang bakal tulungin tiang Bapa ngalih be .\n Narajana nuutin munyin kedise .\n Sawireh tumben ada kedis Belibis Putih bisa mamunyi jalma .\n Belibise ngorahang dewekne nawang tongos bene mapunduh .\n Laut matujuhin Narajana ka tongose ento .\n Mawinan Narajana liu pesan maan be gede-gede tur mokoh-mokoh .\n Sasubane sanja belibise abana mulih .\n Laut gaenanga bada di sisin balene .\n Narajana sayang pesan teken belibise .\n Sesai baanga dedaaran buka ane daara padidi .\n Mawinan belibise demen pesan atinne .\n Kasayangang baan Narajana buka nyayangang pianak .\n I Belibis Putih ningeh orta uli kedis goak .\n Kone di gook lelipine ada emas-emasan liu pesan .\n Emas-emasan ento pejanga teken malinge dugase malu .\n Jani malinge suba mati .\n Ditu I Belibis Putih ngorahin Narajana apang ngalih emas-emasan ento .\n Bapa Kema Bapa ka pasisi kelod .\n Tingalin kayune gede ane misi gook lelipi Yening suba tepuk lantas seebin gooke .\n Yening ada emas dadi Bapa nuduk .\n Sawireh malinge ane ngejang emase suba mati .\n Ia maan emas-emasan majalaran tan patut .\n Narajana gegison ka pasisi .\n Saget tepukina ada kayu gede misi gook dalem pesan .\n Makelo ia tusing bani macelep .\n Sawireh takut gutil lelipi .\n Mara tepukina ada bikul di bungasne mara Narajana bani nyelepin .\n Bengong kenehne ngatinang emas-emasane liu pesan .\n Laut abana mulih .\n I Belibis Putih buin ningeh pasadok uli cicing gudig .\n Kone di paciringane liu arta brana matanem .\n Arta branane ento engkebange baan malinge dugase pidan .\n Jani malinge suba kone mati .\n Ditu I Belibis Putih buin ngorahin Narajana apang ngalih arta brana ento .\n Kanti liu Narajana ngelah emas-emasan muah arta brana .\n Makejang ulihan patuduh I Belibis Putih .\n Tonden ada abulan ngubuh I Belibis Putih saget suba dadi anak sugih .\n Mawinan ia sayang pesan teken I Belibis Putih .\n Jani Prabu Boja sedekan sungsut .\n Sawireh tusing nyidayang mutusang wicara .\n Ada pandita ajaka duang diri .\n Maka dadua sedekan merebut rabi .\n Ane istri tusing nyidayang ngelingin rabinne .\n Encen ane sujati encen ane siluman .\n Ditu I Belibis Putih ngorahin Narajana apanga ka puri .\n Ngaturang pamutus wicara sakaning nungkalik .\n ento mawinan Narajana lantas ka puri .\n Tur makusara bakal nyidaang mutusang wicara .\n Sasubane Sang Prabu nauhang pangandika lantas Narajana matur teken panditane maka kalih .\n Inggih Ratu Pandita Puniki wenten caratan tanah asiki .\n Durusang Ratu ngranjing Sapasira sane nyidaang ngaranjing punika sane patut nuenang rabine .\n Mara keto aturne Narajana prajani Panditane ane sujati kalenger .\n Ragan idane enyem leteg praraine kembang lemlem buka enggal bakal seda .\n Sawireh karasa ring kayun tusing nyidaang bakal ngaranjing .\n Sakewala Pandita ane siluman ledang pesan .\n Prajani egar kayun idane .\n Buka tusing ada nandingin .\n Sawireh aluh pesan antuk ida ngayunin .\n Lantas tusing dadi tambakin di nujune nyelepin caratane .\n Sasubane di tengah Narajana lantas nyemak caratane .\n Laut kasengsengin tur katunjel di apine gede .\n Kanti caratane belah tur Pandita ane siluman seda puun sengeh .\n Mawinan ledang pesan kayun Ida Sang Prabu .\n Sawireh suba nyidaang mutusang wicara lantas Narajana kadadosang Mantri Agung .\n Tur setata ngiringang pamargin Ida Sang Prabu .\n Di nujune mutusang wicara ane keweh-keweh Narajana setata ngidih itungan teken I Belibis Putih .\n