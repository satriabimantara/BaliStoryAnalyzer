Duk sane riin wenten katuturan satua indik kawentenan Telaga sane mawasta Telaga Alpasara .\n Telaga punika dahat asri jimbar dalem tur toyan ipun ening pisan .\n Ring tepining Telaga punika akeh wit kembange sane manca warna turmaning ambunne ngalub pisan .\n Sekancan kembange sane sampun layu samian sekar-sekar miik punika ulung ke Telagane waluya kadi pasraman Ida Betara Yama .\n Napi mawinan asapunika riantukan sakancan warna tunjunge wenten ring Telaga Alpasara .\n Ring sor tunjunge punika wenten makudang-kudang ulam sane wenten irika .\n Luire Ulam Jeleg Ulam Mas Yuyu Udang tur sane lianan pade maliang-liang ring Telagane irika .\n Inggih kacerita mangkin wenten Ulam Jeleg mapanyaman sareng tatiga sane mawasta I Gancang I Gancing miwah I Gancung .\n Maka tatiga nenten naen kesah saking Telagane punika .\n Pada suka rena seger waras sareng tatiga .\n Nenten je naen pacang ngemangguhin pakewuh .\n Saking makudang warsa sampun irika ngenahin Telagane .\n Kadi rasa nenten naen uning sebet napi malih katiben baya .\n kacerita mangkin sasih katiga Kangkang punika kawastanin ring anake midep .\n Kala punika je pragat panas limuh nenten naen wenten sabeh tedun .\n Buk tanah makeber I Taru nandang lara riantukan panese banget nenten naen sabeh .\n Tanah tegal tur bangkete ngempugin tan prasida katandurin ring i manusa .\n Sapunika taler toyan Telaga Alpasara punika ngancan ngidikan .\n Sawetara toyan Telagane punika kantun atenga bandingang ring sane riinan .\n Tunggak taru sane riinan nyilem mangkin sampun ninggil pisan .\n Gelising carita irika raris I Gancang maangen-angen tur mapaiguman sareng adin-adinne maka dadua .\n I Gancang mamunyi sapuniki Cai Gancing ajak Gancung sawireh buka kene panes gumine sing buungan jani iraga lakar kena pakeweh .\n Apa mawinan keto sawireh sasihe jani sasih kangkang telagane lakar nyat yehne .\n Jani kenkenang baan madaya beli ngajak cai makadadua nemu rahayu pang sing nepukin pakeweh totonan .\n Nah paidepan beline jani kene lan jani maluin iraga matinggal uling telagane ene mungpung enu ade trebesan yeh membah .\n Lan totonan tuut yan suba lantas teked ditu diloloan pasihe sing ja ada ane sedeng sumandang sayanin .\n Sawireh ditu sing ja taen nyat yehne .\n Mirengang raos I Gancang asapunika raris masaut I Gancing Beli Gancang beneh pesan buka raos beline mare icang sing maboya teken pamineh beline.\nSakewala kene sawireh jani konden madan nyat yeh telagane sing je nyandang iraga sumandangsaya .\n Sawireh sing ja ada jadma ane nawang maka panangkan ujane .\n Sing ja nyandang sumandangsaya buka keto buin pidan yan prade nyat yeh telagane ditu mara jalanang keneh beline ento .\n Masaut raris adinne sane paling cenikan I Gancung .\n Sapuniki pasautne Beli belin icang maka dadua .\n Apa kone buin kenehang apang liu yan buka icang mapineh sing ja patut iraga ninggalin telagane ene .\n Sawireh dini palekadan icang palekadan beli .\n Dini masih iraga nepukin pabuktian ane marupa tetedaan .\n Dini kone iraga uling cenik nganti kelih buka jani nepukin rahayu lantas jani mara ada pakeweh jeg kalain telagane ene .\n Nista pesan kasengguh sesanan iraga buka keto .\n Papa dosa kone kaucap anake ane tuara tresna teken pakawitan teken palekadan .\n Wireh dini icang lekad tur kelih buka jani depang suba dini masih tongos icang mati .\n Peduman titah Ida Sang Hyang Widhi ane gamel icang sawireh sing ja ada ane nawang titah Ida Sang Hyang Widhi .\n sapunika pasautne I Gancing .\n Sawireh sapunika pasautne I Gancung raris I Gancang masaut malih Yan keto buka pamunyin cai adin beli ajak dadua beli tusing ja lempas teken tresnane manyama tur tresna kapining palekadan .\n Jalan jani pagehang mayasa nunas ica ring Ida Sang Hyang Widhi mangda Ida sueca nedunang ujan apang ajak makejang ditelagane dini nepukin rahayu .\n Risampune asapunika nenten kantos nyat toyan telagane saget sampun magrudugan megane ring langite .\n Sinah punika sampun suecan Widhi nyalantara ngicenin damuh idane sabeh .\n Inggih sapunika kacritayang I Be Jeleg manyama sareng tatiga ngemargiang tresna masemeton tresna ring kawitan utawi palekadan tur pageh mayasa .\n Saking tresna tur pageh mayasa bhakti ring Ida Sang Hyang Widhi sinah sampun iraga saerng sami ngemangguhang kerahayuan .\n