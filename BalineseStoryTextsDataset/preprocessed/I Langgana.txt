Dugese pidan ada kone anak muani ubuh madan I Langgana .\n Sadina-dina ia ngalih saang ditu di tukade .\n Idupne bas kaliwat nistalacur .\n Ulian tiwasne ento makrana tusing kone ada anak nyak matimpal ngajak I Langgana .\n Ento ane makada ia tusing ngelah sawitra ane sujati .\n Yadin buka keto kacerita ada kone Pan Cening ane ngolasin sesai Pan Cening nuturin buka I Langgana cara nuturin panakne padidi .\n Umahne uug maglanturan tur meraab sumi ane suba lube bolong-bolong .\n Tembok umahne polpolan tur manatah tanah legit maimbuh bet mentik padang kateki dini-ditu .\n Yen masan ujan sinah umahne tuduhan makrana I Langgana ujanan .\n Yen masan endang ngentak-ngentak aine kebusan kone ia .\n Yadin buka keto sesai kane ia merasa rena baan nongos ditu .\n Sawireh umahne ento tuah tetamian anak lingsirne uli nguni tetep ia marasa bagia yadin tusing ngelah arta brana .\n Penyengker umahne malakar aji turus lumbung tur majepit aji tiing tali .\n Ditu di meten ane tuduh ento I Langgana mesare bes kaliwat tuyuhne meburuh uli semengan .\n Nahanang seduk basang makenta uli semengan ento makara bayunne enduk lesu .\n Kacerita ne jani maan lantas I Langgana ngipi soleh .\n Di pangipian marawat ia karauhin antuk Ida Dukuh ane ngeraosang kene .\n Aduh Cening Sang Langgana .\n Ne jani ada pituduh bapane teken Cening .\n Di tebenan natah Ceninge ada tetamian anak lingsir ane malu matanem ditu .\n Tetamian marupa emas mirah muah sarwa ratna ane kalintang utama .\n Sasubane ia enten di pasirepan nglejat ia bangun jeg nglantas kone I Langgana makecos nyemak saplar tur linggis anggona numbeg tur mongpong tanah .\n Ojoga kone tebane ane bet misi padang dogenan .\n Ditu lantas tumbega tanahe ento sambilanga ngalihin tetamian merupa emas muah mirah ane ipianga .\n Makelo suba ia numbeg tusing masi ada bakatanga tetamian ane satuanga teken I Kaki Dukuh di pangipian .\n Buin kone lantas ia makisid numbeg tur tusing masi ada tepukina tetamiane ento .\n Kacerita jani nuju Pan Cening kema ke teban I langganane jeg makesiab kone Pan Cening nepukin unduke ento lantas ia matakon kene .\n Wih Langgana dadi telah pongpong Cai tanahe ento Masaut lantas I Langgana Kene to Pan Cening .\n Tiang maan ngipi karauhin ban I Kaki Dukuh tur ngandikain tiang pang numbeg tanahe di teba .\n Dini kone ada tetamian anak lingsir ane pidan marupa emas mirah muah sarwa ratna .\n Matakon buin Pan Cening Men jani suba bakat Cai mirahe ento Tusing Pan Cening jeg sing ada apa pocol tiang numbegin tanahe dini .\n Keto I Langgana masaut .\n Katuturin ia ken Pan Cening Nah to ipian tuah tain pedeman sing sedeng pa iraga lakar ngugu .\n Mara katuturin keto jengah kone bayun I Langganane lantas ia mesaut Aduh Pan Cening ipian tiange ento jeg pasti seken-seken ada .\n Sawireh tiang marasa keto pastika ada tetamian anak lingsire nguni matanem dini .\n Buin matakan Pan Cening Men ane jani Langgana kar kengken Masaut I Langgana Tiang lakar numbeg buin kanti bakatang tiang emas mirah muah ratnane ento .\n Disubane ngraos buka keto buin kone I Langgana numbeg .\n Telah tanah di tebane tumbega buin dini buin ditu sakewala tusing masi bakatanga tetamian anak lingsirne ento .\n Kacerita suba kanti kenyel ia numbeg tebanne mareren kone ia di beten punyan nyambune .\n Teka kone buin Pan Cening tur ia matakon Kengken Langgana suba bakatang emas muah mirah tetamian anak lingsire Nguntul I Langgana baan jengah tur sebet kenehne .\n Maimbuh lek ulian tusing bakatanga emas muah mirahe ento .\n Jani kengkenang abete madaya telah suba tanahe matumbeg tusing deweke maan apa-apa .\n Aduh Pan Cening tusing ada apa dini .\n Jani kengkenang tiang madaya jeg pocol tiang numbeg kanti kenyel .\n Nimbal Pan Cening ke ne Nah da suba ento sangetanga jani paling melah aliang bibit kacang tabia miwah tomat tanah ane tumbeg langgana ento Tanemin lantasan bibite ento Ubuhin tur piara ia kanti gede tur pada mabuah disubane keto mara men adep ka peken to lantas angon pangupa diri .\n Disubane maan tutur keto uli Pan Cening jeg prajani kone I Langgana nyak ngalih bibit kacang tomat muah tabia .\n Saja kerepanga mulaniun tanahe ane suba linggah galgala ban I Langgana .\n Suba kone ngancan tumbuh tur tengeh-tegeh tetandurane ditu I Langgana ngancan lega kenehne marasa teken kenyelne numbeg lakar mapikolih .\n Kacerita sabilang wai ia ngebuhin nyukutin tur nyiramin saluiring tetandurane .\n Ngancan seleg ia malahan buin ngalinggahan ia numbeg tur mamulan-mulan di tanah tebanne .\n Sawireh suba pada mabuah tetandurane saja lkantas adepa sabilang semengan ka peken .\n Ditu lantas I Langgana ngelah geginan dadi petani tabia kacang-kacangan muah tomat .\n Ento makrana ia nyidang munduhang pipis kanti ia nyidang menahin umahne ane uug madan tileh sida baana nongosin .\n Suud jani ia buka senggake idupne mondong sengsara .\n