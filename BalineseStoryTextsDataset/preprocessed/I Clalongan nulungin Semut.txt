Ada tuturan satua I Clalongan demen idup matinggah di carang-carang kayune .\n Ia matimpal ngajak kedis perit petikan glatik sangsiah muah sane lianan .\n Nuju dina anu soroh buron di telabahe mapunduh .\n Kakul yuyu udang makejang ngrepe ngalih amah .\n Keto masi katake kecag-kecog ngalih capung .\n Mara I Clalongan matolihan tuun saget ada semut anyud .\n Kangen kenehe nepukin I semut klepat-klepat anyud .\n I Clalongan ngenggalan masriut tuun nulungin I semut .\n Teked di sisin tlabahe ia nyotot padang akatih .\n Padange entungane di sisin telabahe ento .\n Ditu lantas I Semut maan pajalan ka pundukan tlabahe .\n Buin telunne I Clalongan makeber nambung matinggah di papah nyuhe .\n Kenehne liang pesan maan macanda ngajak kedise sane pasliwer .\n Ditu kedise mamunyi pacruet .\n Dugase ento I Matul uli Desa Anyar maboros ngaba bedil .\n Saget dingeha ada munyin kedis I Matul matolihan menek nlektekan carang-carang kayune .\n Lantas tepukina I Clalongan matinggah di carang nyuhe .\n Ngenggalan I Matul nyemak bedil lantang nguleng I Clalongan mara meken bedile makeplag I Matul makesiab batisne maketeban gutgut semut .\n I Clalongan ngenggalan makeber nambung wireh tusing kena bedil .\n Keto mase I Semut ulung dugas I Matul ngeteban batis .\n Keto panadine I Clalongan tusing payu kena bedil krana katulungin baan I Semut .\n