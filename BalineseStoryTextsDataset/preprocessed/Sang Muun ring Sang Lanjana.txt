Ri kala jadmane tedun magae ring carik irika paksine mapupul ngwilang teda ageng alit pada asri tingkahipune .\n Kaget wenten paksi saking delod segara paksi Muun wastanipune sareng ngwilang tatedaan ring carike punika krura ageng ipune .\n Paksi sane lianan tan wenten purun nesek riantuk ageng ipune samalih antuk galak ipune asing parek ulah ipun ngantos miang saananing paksi sane lianan maliha ring dija genah paksine mapupul ipun i paksi Muun sareng irika mangremon .\n Kabaos ipun paksi Lanjana ri kala ipun ngindang ring awan kagaok ngenot tingkah i paksi Muun punika sarwi mataken Sang Lanjana heh ne jerone uli dija tumben tepuk tiang dini bareng ngalih teda buina liwat degag tingkah jerone.\n Masaut Sang Muun ah mapi-mapi iba tuara nawang degag tingkah ibane teken kai ne tui ratuning paksi uli delod pasih.\n Nimbal Sang Lanjana tuin iba dadi ratu kai tuara samang mratu teken iba buina kai tonden taen kalah baan iba tuin iba gede bacin ibane tuara gedenan teken bacin kai tuin iba makampid lumbang tusing edalem kai yen matepuk makeber.\n Sang Muun jengah ring dewek kasapunikaang raris masaut Sang Muun bobad mokak iba sesaman kedis kapecit nagih ngalahang kai ukudan ibane makejang tuah lamun bacin kaine.\n Masaut malih Sang Lanjana indaang iba meju apang kai nawang bacin ibane.\n Sang Muun raris meju sastsat kadi taluh bebek ageng bacin ipune .\n Sang Lanjana karag-kirig raris makecos ningkrik duur bacin kebone sambilanga ipun mamunyi .\n Pamunyin Sang Lanjana heh Sang Muun nene iwasin bacin kaine Sang Muun bengong ngiwasin bacin Sang Lanjana tur mrasa kaon .\n Masaut malih Sang Muun nah saja kai kalah gedenan bacin ibane indaang jalan jani tegeh-tegehan makeber Nimbal Sang Lanjana nah jalan mai tutug kai Ngraris ipun Sang Lanjana ngrihinin makeber Sang Muun ngetut pakeber ipun Sang Lanjana disapunapine tampek gelis Sang Lanjana manceg ring tendas Sang Muun sambilanga nyokcok tendas ipun Sang Muun .\n Sang Muun ipun tan wenten ajin maliha tan mrasa tendasipune katinggahin antuk Sang Lanjana wireh ipun Sang Lanjana paksi alit .\n Sampun tegeh ring awan Sang Muun raris makaukan dingeh ipun munyin Sang Lanjana kantun ba duur age tingkah Sang Muun ngamunggahang ngantos sawat ring bioma mrasa tendas ipun ngahngah maliha tan sida antuk ipun malih ngamunggahang raris ipun makaukan .\n Pamunyin Sang Muun heh Sang Lanjana awake jani mrasa kalah tong sida baan nutug cai buina tendas kaine ngahngah bas tegehe kai makeber jalan jani pada tuun .\n Ngraris Sang Muun nedunang miwah Sang Lanjana ngincegang nyokcok tendas ipun ngantos maklupakan kulit tendasipune .\n Di sampune andap Sang Lanjana gelis makecos ring angkasane masangkliban .\n Sang Muun kasakitan naanang kulit tendas ipune maklupakan .\n