Ada tuturan satua babotoh kembar madan I Pudak .\n Ia kasap pesan kone mamotoh buin melah kone paranne nyak matebah .\n Ia ngelah kurungan simalune tuwah dadua jani sekate pepesan menang ia matajen ngeliunang dogen kurungane .\n Makelo-kelo nganti penyatusan ia ngelah kurungan .\n Nganti keweh kurenane bareng ngencanin maang ngamah magadang .\n Kurenane beling gede lantasan aji nyampatang taine selid sanja dogen suba keweh .\n Siapne dogen mandus apang telu ane awai amah-amahane semengan jagung tengai godem sanje gabah miwah awakne kepel-kepele .\n Mapesuang sabilang wai apang kena matan ai semengan .\n Kadi rasa I Pudak sing mandus ane awai ulian ngencanang siapne totonan .\n Kacerita I Pudak lakar luas ka dajan gunung mabesen kone ia teken kurenane Wayan Wayan mani wake lakar luas joh ne nyai kene beling gede wake tonden karoan makelone luas sing satonden teka nyai suba ngelah panak lamun muani anake cerik melahang men miara lamun luh matiang dogen tendasne tektek baang kurungane makejang pada abedik .\n Wake tusing yeng gati ngelah pianak luh I dewek tuyuh ngedenang dogen megadangin peteng lemah suba dogen kelih pisagane manjakang .\n Keto pabesen I Pudak teken kurenane nyak kone ane luh ngidepang .\n Nah buin manine luas kone suba I Pudak .\n Mara maketelun I Pudak luas ka Den Bukit kurenane ngelah lantas pianak laut luh kone pianakne .\n keweh gati memen anake cerik ento .\n Ne kenkenang jani I cening konkona nektek lantas teken bapane laut baang siap .\n Yan tuutang keneh bapane pianak matiang jabin jeleme buduh .\n Ne kenken jani baan madaya .\n Keto abat memen anake cerik ngrengkeng padidiana .\n Makelo kone baana bengong lantas tumbuh dayane memen anake cerik .\n Ah ari-arine dogen tektek baang siap pada mabedik .\n Kacerita ari-arine dogen lantas tekteka to lantas banga siape pade mabedik .\n Pianakne adanina Ni Tuwung Kuning .\n Suba kone keto anake cerik ajaka lantas kumah memene .\n Teked kone ditu tengkejut lantas dadongne .\n Ne kali kenken nyai ngelah pianak cerik I Busan meme Dadi mara makeplos panak nyaine suba ajak mai Kene meme ade pabesen bapanne I pidan anak konkona nektek maang siap yen luh panake .\n To kranane anake cerik ajak icang mai .\n Meme ngajak I cening nah .\n Icang takut ngajak jumah nyen teka bapanne payu lempagina icang anak iya brangsongan pesan .\n Nyen lamun ia teka lakar orahang suba mati dogen I cening .\n Masaut memene nah lamun keto dini suba pejang I cening meme ngajak .\n Ingetang nyen nelok-nelokin mai baang yeh nyonyo Nah meme dong jemakin I cening icang mulih nyen teka bapanne .\n Jemakina lantas anake cerik baan memene .\n Suba keto memen anake cerik ngenggalang mulih .\n Kacerita jani selid sanja kone delokina anake cerik teken memene panyonyoina dogen suud keto ngenggalang kone ia mulih .\n Kadena buin kejepne bapane mulih tusing masih ada .\n Buin abulan masih tusing teka .\n Nganti tibanan kone kurenane luas .\n Kaceritayang jani ngancan kelih ngancan jemet Ni Tuwung Kuning magarapan .\n Yan kudang taun makelone I Pudak luas matajen ceritayang jani ia suba mulih pipisne telah kalah tuwing enu nang aketeng .\n Teked jumahne ia nakonang pianakne .\n Kurenane ngorahang pianakne luh tur suba tekteka baange siap .\n Siapne makruyuk ngorahang pianakne kingsananga jumah dadongne tur ari-arine tekteka banga siap .\n Kakruyuk siape keto dogen laut kurenane kaukina .\n Kurenane konkona ngalih pianakne ka umah dadongne .\n Ni Tuwung Kuning aliha ajaka mulih .\n Teked jumah ia lantas ajaka ka alase .\n Di tengah alase Ni Tuwung Kuning nagih matianga .\n Jeg teka dedarine nyaup Ni Tuwung Kuning .\n Ni Tuwung Kuning siluranga aji gedebong .\n I Pudak sahasa nektek gedebong abana mulih .\n Teked jumah baanga siapne .\n Reramane pada sebet ningehang I Pudak nektek pianakne anggona amah-amahan siap nanging I Pudak tusing pisan ya ningehang tutur reramane totonan .\n Makelo-kelo I Pudak suba tuwe kadi rasa majalan suba tusing ngidang .\n Sekancan penyakite ane ada mecelep di awakne I Pudak krane ia tusing ngelah sentana tusing ada ane mamanjakin ia ri kalaning ia nagih dedaaran tusing ada ane nyemakang ditu lantas ia I Pudak maseselan .\n Keto suba karma phalane anake ane demen mamotoh tusing demen ngurus pianak kurenan tusing sayang rerame makejang ngejoh keto masih Widine ngejoh teken I rage .\n liyane