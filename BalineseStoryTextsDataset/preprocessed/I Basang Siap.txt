Ada kone katuturan satua sedek Ida Sang Prabu di Daha kaicalan basang siap mapanggang lantas ida sauh pangandika baan ida tan minaen teken prameswarine ngrayunang basang siape totonan .\n Sauh pangandikanida Nyen ja ane ngamah basang siape totonan apanga ia beling manakan basang siap.\n Gelising cerita mobot kone Sri Prameswari tur suba medal madue oka basang siap .\n I Basang Siap lantas kapangandikaang ngutang ka tengah alase .\n Ada masih parekane ane olas ngaenang kubu cerik abungkul tongos maembon .\n critayang I Mantri di Koripan nyabran-nyabran ida lunga maboros kema pepes kone ida masayuban di batan kubune totonan .\n Nanging sing ida taen ajin teken ditu ada basang siap .\n Sedekan ida lunga maburu kema kasatan pesan ida lantas ida ngandikaang ngalih kuud .\n Sasampune usan ngrayunang yeh kuud lantas clebongkakane kaentungang tur kawarihin saha pangandika Nyen ja ngamah panyuhe tenenan madak ia apang beling.\n Sasubanne I Mantri mantuk lantas pesu I Basang Siap ngrepe uli tongosne mengkeb kadena clebongkakane ento misi yeh kuud lantas isapa .\n Kasuen-suen I Basang Siap lantas beling ngelah pianak adiri baguse saksat Sanghyang Smara nyalantara .\n Sai-sai ada widiadari teka uli Kendran ngupapira anake cerik .\n Suud mandusin wiadin morehin lantas buin makeber ka suargan .\n Nuju kone I Mantri buin maboros kema lantas kaaksi ada anak cerik bagus ngon ida sarwi mapineh Ne nyen ngelah panake teka soleh tan pabiang tan paaji ngraga dini dadi moglong.\n Kawelas asih kayunidane tunggal ida maburu kema kadampingin katipat abesik-abesik .\n critayang nuju kone I Mantri buin maburu sig kubune totonan di makirene mantuk lantas kabekelin anake cerik ento katipat nanging kagenahang sig lenggatane .\n Suba I Mantri sah uli kubune ento ngeling anake cerik nagih ajengan .\n Kangen kone I Basang Siap ban katipate ngoyong ba duur .\n Lantas nyaatang ia ngrepe menek ka lenggatane lakar nyemak katipate .\n Saking pituduhing Widi dadi ia nglengsot macebug ulung dadi mnusa .\n Pinah kanti kelih anake cerik ento tumben kone I Mantri maburu kema lantas kacingak anake cerik suba duur makesiab ida mara eling kasaup teken I Mantri tur katakenin Ih Cening nyen biang I Dewane Ditu lantas anake cenik ento matujuang ka batan longan tongos biange mengkeb .\n Mara kaungkabang teken I Mantri medal lantas I Galuh .\n Ditu lantas I Galuh nguningayang Inggih titiang sane riin okan Prabu ring Daha nanging antuk kaiwangan ajin titiang mawinan titiang salah rupa mrupa basang siap raris titiang kakutang mriki .\n Sue sampun titiang iriki wau titiang neda toyan kuud jag beling titiang madue raris pianak puniki i cening .\n Nuju pianak titiange seduk panggihin titiang wenten katipat baa duur ring langgatane nyaratang titiang pacang ngambil saking tuduhing Hyang raris titiang ulung malih dados manusa sakadi mangkin .\n Titiang ne mangkin sampun supat saking pitresnan Beline ring pianak titiange puniki.\n I Mantri mara mireng atur I Galuhe keto lantas kasaup kairing ka negara ngajak okane .\n