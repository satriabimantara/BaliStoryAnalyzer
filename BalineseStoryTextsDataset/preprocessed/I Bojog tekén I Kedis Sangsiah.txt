Kacerita ada kone kedis sangsiah luh muani itep ia ngajang sebun sawireh suba lakar ngereang mataluh .\n Mula tuah sawatek kedise dueg ia ngae sebun ane malakar ban don-donan luire don ambengan padang ane dawa-dawa somi muah ane lenan .\n Disubane pragat asri pesan pangenahne waluya buka bubune magantung di carawg kayune tegeh ngenjik misi bolongan ane dadi jalan i kedis pesu-mulih .\n Punyan kayu sig tongos i kedise masebun sedeng nedenga mabuah ane dadi amah-amahan bojog .\n Ento makrana liu bojoge teka ka tongose ento ngalih amah .\n Katuju i kedis matolihan ada kone bojog teka maekin laut i kedis matakon Oo Cai Bojog luung pesan kinyukan bungut Caine ngamah buah kayu ane suba tasak-tasak .\n Ambul apa ja likad tongosne prasida baan Cai ngalih .\n Sakewala ada ane kimudang wake di ati sawireh gegaen Caine tuah ngalih amah dogenan diastu Cai tusing ngelah umah .\n Ngapung pesan idup Caine witeh setata ngandelang pagaen anak lenan .\n Luire amah-amahan umah ento makejang ane puponin Cai diastun tusing katuyuhan dewek Caine padidi .\n Malenan pesan teken unduk wakene ene umah ane tongosin wake mula ulihan katuyuhan padidi .\n Wake ngajak somah suba dadi kekasuban i manusa .\n Yan suba i manusa nepukin umah awake ane kaloktah madan Sebun Kedis Sangsiah tusing gigisan gegaok paidepane .\n Yan kapining Cai makejang i manusa marasa geting sawireh Cai kaucap meranan saluir tanem tuuhe .\n Keto panguman-uman I Kedis Sangsiahe marep kapining I Bojog .\n Mara keto I Kedis karasa sanget nganistang ia I Bojog laut ia masaut sada bangras Ih Iba kedis nista mula keto bikas Ibane tuara marasa tekening dewek nista tuah bisa ngonek jelek anak lenan sakewala tusing marasa teken jeleke di dewek Ibane .\n Marasa ke Iba yaning Iba sedekan ngalih amah-amahan ngalih buah padi ane dadi mertanin manusa kanti lisik baan Iba muut wastu i manusa kelangan merta utama pamragat gumine terak sarang.\n Ne Iba sanget ngajumang dewek ulihan marasa ririh ngae sebun kanti ngardi gegoak i manusa kadaut idepae .\n Kewala Iba tusing marasa ngrusak don-donan abian i manusane .\n Ada slepan padang gajah don padi enu di adegan .\n Ento makejang usakang Iba .\n Cutetne Iba tusing ja gigis ngardi usak di gumine .\n Ne Iba apang nawang diastu kai orahang Iba tusing bisa ngae umah kewala leluhur kaine taen mamanjakin Ida Betara Rama dugas Ida ngebug Sang Prabu Rahwana di Lengkapura mawastu kalah Ida Sang Prabu .\n Buina leluhur kaine prasida ngurug pasih ngae kreteg ane madan Situbanda mawastu elah leluhur kaine ngiring Ida Betara Rama magegebug ka Lengkapura .\n Keto nyen kaluihan leluhur kaine mamanjak ring sang maraga utama panrestian Hyang Wisnu .\n Keto pasaut I Bojoge laut mesbes sebun I Kedis Sangsiahe ked taluhne nyag kacakcak .\n Suud keto i bojog laut magedi ngungsi ka punyan kayune lenan .\n Ditu lantasan I Kedis Sangsiah sedih kingking tan mari nyelsel dewek nyambatang dewek tuna bagia .\n