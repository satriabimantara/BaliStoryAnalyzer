I Semut Api luas marerod ngalih mamahan di tongose joh .\n Di tengah jalan ipun macepuk tur mapapasan ajak rombonganne I Sidem .\n Pamuputne semute-semute macadeng di jalan .\n Makejang tusing ada nyak ngalah .\n Saling dengeng saling cenidra maimbuh saling walek .\n Kasisiang iban caine mantas .\n Wake ane ngelah jalane ene ucap I Semut Api .\n ia aik cai ane pantesne makisid .\n Wake malunan neked dini cai ane durinan teka patutne ngalah saut I Sidem .\n Yih apang cai pedas nawang nah .\n Wake maadan Semut Api warih Dewa Brahma apang cai nawang ucap I Semut Api maimbuh ngwalek tur ningtingang ejitne .\n Cai nawang Dewa Brahma Ida pinaka utpeti utawi sang pengripta ngardiang jagat miwah sadagingnyane .\n Ida sane ngardi matan ai ngardi gumi ngardi entik-entikan Ida taler ngardi sarwa sato di jagate .\n Yening Ida nenten makayunan cai tusing lekad ka gumine Apa petang cai mara Tusing lekad ka gumine keto saut I Sidem salah tampi .\n Cangkah cumangkah sajan cai mapeta .\n Ne tolih warna kulit wakene ane selem .\n Wake warih Dewa Wisnu sane ngupapira jagat miwah sadagingnyane .\n Ida sane ngupapira matan ai bulan miwah bintang apang setata masunar .\n Ida taler sane nyediaang yeh tur ngrunguang entik-entikanne apang nyidang idup .\n Ida taler sane mapica martha tekening iraga ane idup di gumine .\n Yening Ida tan arsa pasti cai suba bangka uling gumine I Semut Api miwah I Sidem paturu salah tampi paturu gedeg .\n Makejang saling cacadin makejang marasa paling malah paling beneh tur paling unggul .\n I Semut Api maekang ejitne ka bungutne I Sidem .\n I Sidem ane pedih ngwales tur nyegut ejitne I Semut Api .\n I Semut Api tusing nyak kalah ia nyemprotang incehne ka matane I Sidem .\n I Sidem marasa matane ngahngah ento ngawinang ipun ngawagin nglawan I Semut Api .\n I Semut Api masih tusing nyak ngalah .\n Da ja kalah sapih ia tusing nyak .\n Ipun tusing ja nangkis dogen nanging milu nyagurin nendangin miwah nyegutin .\n Sing makelone timpal-timpalne mapitulung ento makada siate rame sajan tan bina perang di Kurusetra .\n Saling pantigang saling gesges miwah saling cegut .\n Ada ane nyerit ulian baong miwah batisne lung ada masih makraik ulian isin basangne mabrarakan .\n Getihe pacrecet tur bangken semute pajlempang di tanahe .\n Tusing joh uling tongos I Semut Api miwah I Sidem masiat ngenah iring-iringan semut mawarna coklat .\n Semute ento tusing ada len tuah I Semangah .\n Tatujone patuh luas ngalih mamahan .\n Ngancan paek I Semangah ningehang suara ane ngresresin ati .\n Ada apa to ditu jeg mabyayuhan .\n Pakraik naenang sakit keto I Semangah matakon-takon .\n I Semangah tangkejut sawireh nepukin soroh semut masiat saling matiang .\n We mareren Da masiat ajak nyama padidi keto I Semangah makraik ngrerenang nyaman-nyamanne apang suwud masiat .\n Ningehang munyi gede ngelur buka keto I Semut Api miwah I Sidem mareren saling jagurin .\n Makejang pada angob ningalin semut coklat ane mara teka ento .\n Pangadegne tusing ja tegeh sajan tendasne gede tur basangne enting nanging semitane mawibawa pesan .\n I Semut Api miwah I Sidem ane mareren masiat maekin I Semangah .\n Dot nawang kasujatian semut soleh ane mara jani tepukina ento .\n Semute ento gede ganggas nanging paliatne tusing ja galak keto I Semut Api miwah I Sidem pakrimik di kenehne .\n Warnane barak ah tusing barak nanging masawang kuning .\n Putih Tusing .\n Ada barakne ada putihne ada kuningne keto masih ada selemne .\n Dengel sajan warnane keto semut-semute angob .\n Ngudiang cai saling jagurin tur saling ngmatiang paturu nyama keto patakon I Semangah .\n I Semut Api nyambatang unduke uling sijumu ngawit uling saling cadeng di jalan kanti masiat .\n Nanging I Sidem nyantulin munyinne I Semut Api .\n Semut-semut ane mamusuh ento makejang kekeh makejang paturu ngaku beneh .\n Nganistayang musuh miwah ngagungang dewek padidi .\n cai makejang beburon belog Ulian cai tusing nawang tur ngresepang kasujatian idup ento ane ngaenang cai saling jagurin .\n Wake nawang cai makejang paturu ngelah dewa nganutin swadharmane soang-soang .\n Nanging yen Dewan wakene tusing arsa makejang dewan caine tusing ada artine I Semut Api miwah I Sidem salah tampi ningehang munyine I Semangah .\n Nanging ipun ngwanenang dewek nakonin .\n Nyen dewan caine keto patakon I Semut Api miwah I Sidem sibarengan .\n Dewan icange tusing ada len tuah Dewa Siwa dewa pinaka pamralina .\n Ida sane mralina makejang sane maurip di jagate .\n Yening Ida makayunan matan ai langit gumi entik-entikan manusa beburon apabuin semut makejang sirna .\n I Semut Api miwah I Sidem angob saling tolih tur nguntulang sirahne cihna elek .\n Sujatine iraga ajak makejang paturu maguna .\n Jalanang swadharma soang-soang apang idupe maguna tur kahuripan iragane majalan sagilik saguluk sabayantaka .\n Apang cai nawang tatujon idupe ento shanti damai .\n Yen suba damai bagia ba idup caine ajak makejang .\n I Semut Api miwah I Sidem mineh-minehang raosne I Semangah .\n Saja ngudiang iraga marebat .\n Apa maan marebat Beneh sajan raosne semut seliwahe ento .\n Ulian belog tur tusing ngresepang tatujon idup ngawinang iraga paturu nyama masiat .\n Tusing perlu ngagung-ngagungang dewek padidi .\n Paling malah ngalih martha paturu pakedek pakenyung apang idupe landuh shanti .\n Duur langit masih enu ada langit .\n Makatelu semute ento lantas mapalasan paturu ngalih jalan soang-soang .\n