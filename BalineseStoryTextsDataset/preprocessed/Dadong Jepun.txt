Kacerita dugase imalu ada kone anak tua luh maadan Ni Jepun .\n Diastun ja suba tua tur kaadanin dadong sakewala Dadong Jepun tuara ngelah pianak apa buin cucu .\n Kurnane masih suba makelo mati .\n Jani Dadong Jepun idup padidiana tuara ngelah nyama kurnan tur pianak .\n Sewai-wai gagaene tuah ngalih saang di alase .\n Suba liu matambun saange lantas kaadep pipisne anggona meli baas .\n Darang nasine pragat suba uyah lengis tekening sambel sera dogen .\n Yening peteng Dadong Jepun masare di bale tiinge masaput kamben uek .\n Umahne madinding bedeg maraab apilan .\n Uduh Dewa Ratu .\n.\n.\n tiwas pisan Dadong Jepun tuna arta tuna putra .\n Tusing ada ajaka mawirasa tusing ada pagelantingan idup .\n Ne jani dinane suba peteng langite galang gumilang santukan petenge jani nuju bulan pumama .\n Dadong Jepun kala ento sedek mabakti di sanggah kamulane ane suba remek kayune amah seksek .\n Ditu ia mabakti sambila ngacep .\n Ratu Bhatara .\n.\n titiang nunas pangampura ring wengine mangkin ngaturang sembah pangabakti majeng ring Ratu .\n Suryanin nika kawulane sane kasangsara mangda polih rurung galang mangda tan kapetengan .\n Suryanin jagate mangda sami pada rahayu .\n.\n Teleb pisan Dadong Jepun mabakti diastun wantah nganggon bunga atangkih .\n Tusing taen ia engsap ngastiti bakti majeng Ida Sang Hyang Widi Wasa .\n Petenge jani suba kaliwat nuju tengah lemeng .\n Dadong Jepun entil pesan sirepne .\n Disirepne ento Dadong Jepun mangipi makeber ngindang di langite .\n Suud makeber majalan kone ia ditamane ane asri tur ngulangunin pisan .\n Sedek kalangen saget tepukina anak luih jegeg mapanganggo sarwa putih lung tur makenyah .\n Manis pesan kenyem anake luh ento .\n Dadong Jepun bengong kalangen maningalin .\n Anake luh jegeg ento majalan maakin Dadong Jepun lantas geluta .\n Miik ngalub bon awake luh ento makada ngulayang angen Dadong Jepun .\n Suud keto anak luh jegeg ilang dadi kakupu putih makeber ngiterin Dadong Jepun .\n Tusing kerasa galahe majalan saget suba semengan .\n Dadong Jepun usap-usap bangun sada bengong mengenehang unduk ipiane ento .\n Tumben jani Dadong Jepun marasa liang kenehne tur awakne marasa seger .\n Yening ibi puane sabilang semengan mara bangun uli pulesne jet setata ia nyakitang awak tur bayune oon .\n Jani unduke malenan .\n Dadong Jepun lantas ngenggalang bangun ngelantas ia repot makedas-kedas di umahne .\n Suba kedas makejang Dadong Jepun lantas nuju pancoran di durin umahne .\n Ditu ia lantas kayeh sambila mupuh .\n Jangih pisan munyin pupuhne makada kalangen atin anake madingehang .\n Kadirasa sakancan isin gumine bungah prajani mara ningehang Dadong Jepun mupuh .\n Suud kayeh lantas ia mabakti di sanggah kamulane ngastiti Ida Sang Hyang Widhi Wasa .\n Dumadak Ida mapaica wara nugraha majeng sakancan daging gumi tur sami pada rahayu .\n Jani I Dadong Jepun majalan nuju alase ngalih sang kaadep apang ada anggona meli baas .\n Repot padidian Dadong Jepun maspasin saang di tengah alase .\n Suba mapupul saange lantas suuna nuju ka peken .\n Suba nangked di peken saange lantas adepa .\n Dadong Jepun maan ngadep saang aji duang tali rupiah .\n Kendel atine Dadong Jepun ngelah pipis jani ada anggona meli baas .\n Diastun ebedik nah kanggoang tuah amone Widhine mapaica .\n Dadong Jepun lantas nuju ka warung tongos ia biasa mabelanja .\n Sedek ia majalan saget liu anake uyut masuriak .\n Sengap paling Dadong Jepun mangiwasin .\n Tingalina ada anak muani bajang kajagurin tur katanjungin teken jelema rame .\n Kapili-pili anake bajang ento malaib tur nyelamatang raga sakewala kagisiangin baan jelema gede-gede siteng .\n Aduh-aduh kasakitan anake muani ento .\n Dadong Jepun kesiab maningalin unduk buka keto .\n Ngenggalang ia malaib malasang .\n Mara ningalin Dadong Jepun teka mara suud anake bajang ento kajagurin .\n Aduh .\n.\n dewa ratu Idadane ajak makejang ento nguda kanti ada unduk buka kene Iwasin Dadong anake bajang ento kajagurin katendangin .\n Kengken unduke ene Matakon Dadong Jepun ada lantas anak nyautin .\n Anake muani ento anak ngidih-ngidih Dadong .\n lcang suba ngemaang seket rupiah buin nagih ngidih nasi .\n Gedeg basang icange jeg kajagur endasne Bangras pisan anake muani ento tangkahne menek tuun angkihane naang basang gedeg .\n Men ane lenan nguda bareng nyagurin ento kenken unduke Buin matakon Dadong Jepun .\n Icang anak milu-milu dogen Dong .\n Apang ada dogen gae masaut muani buin besikan .\n Sajaan ento Dong .\n Eda baanga anake ento ngidih .\n Iraga dogen kenyel ngalih gae ia jaan natakang lima ngidih masaut ane lenan .\n Pangriem krimik jelemane ditu .\n Ada ane gedeg ada ane medalem tur ada ane tusing nawang apa .\n Dadong Jepun lantas maakin anake bajang ento mabaju bengil nenteng pondongan .\n Diastun bengil sakewala anak bajang ento marupa bagus pisan .\n Dadong Jepun lantas ngucap .\n Ida dane ajak makejang .\n Iraga idup di gumine suba pada ngelah bekel idup .\n Ada ane dadi pedagang petani anak tiwas buka Dadong keto masih anak ngidih-ngidih buka anake bajang ene .\n Diastun mabinaan pajalan hidupe sakewala raga patut tetep asih kapining anak len .\n Ne jani cai tusing lega ngemaang ngidih Dadong ngelah pipis duang tali ulian ngadep saang ento lakar kabeliang nasi baang anak bajange ento Men yening Dadong meliang ia nasi Dadong apa lakar daar pipis Dadonge suba telah matakon I krama lenan .\n Pipis enu dadi alih eda kanti anake bajang ene mati ulian seduk .\n Dadong suba tiban-tibanan hidup kuangan jani nepuk anak bajang tiwas buka Dadong apang tusing taen ada nuutin idup Dadonge .\n Dadong suba tua buin kejep dogen mati apang taen Dadong nulungin anak keweh Mleger bengong krama desane ningehang tuturne Dadong Jepun .\n Marasa dewek pelih nyesel tur tusing juari teken asih tresna pikenoh Dadong Jepun .\n Ada anake ngeling mapangenan .\n Dadong Jepun lantas maakin anake bajang ento sada ngejuhang pipis duang tali rupiah .\n Saget keto anake bajang ento lantas maucap .\n Dadong keto masih krama desa ajak makejang .\n Rasa bagia I dewek nepukin anak ngelah pikenoh asih trensa buka Dadong .\n Sujatine Dadong keto masih krama desa ajak makejang .\n I dewek tuara len wantah sang natha ratu di Kerajaan Merudwipa .\n Idewek maparab Sang Maha Wirya Panedung Jagat .\n Ne keris pasupati cihna panyenengan I dewek dadi natha ratu Kadi tatit nglepat di langite macedar kesiab krama desane ajak makejang .\n Tan pawirasa tan parungu Ida Sang Raja ngadeg di desa sada mapanganggo bengil tur ngidih-ngidih .\n Bah bedeg krama desane makejang nyelempoh ngaturang sembah .\n Ngeling pasigsigan nyesel dewek itunian nyagurin Sang Raja .\n Nunas urip nunas lugra mangda kayun Sang Natha Ratu mapaica kaledangan antuk pangampura .\n Ida Sang Raja lantas ngandika .\n Krama desa panjak gelah makejang .\n Eda pesan malaku kasar tekening anak .\n Iraga patut nincapang rasa tresna asah asih miwah asuh di gumine .\n Buka I Dadong sane mara nresnain gelah .\n Yen ajak makejang malaksana asih sinah gumi Merudwipane pacang landuh kerta raharja .\n Sang Maha Raja lantas ngucapang suksma marep Dadong Jepun .\n Raris I Dadong Jepun kaangkat dadi juru empu putran sang Maha Raja di puri .\n Rasa tan kadi kendel I Dadong Jepun awak maraga tiwas jani kaangkat dadi panyeroan ngiring putran sang Maha Raja di puri .\n Dadong Jepun suud tiwas idupne .\n Jani ia suba kapaica umah luung tur panganggo sarwa kedas .\n Indik pangupa diri tusing lakar kuangan .\n Di puri Dadong Jepun ngayah dadi juru empu putran sang Natha Ratu sane kari alit .\n Keto pajalan idup I Dadong Jepun .\n Ulian nincapang rasa asih miwah tresna ia nemuang idup sane bagia .\n