Kacerita ditu di dajan tukad Ganggane ada panagara ageng tur kabinawa kadi Taman Indra Buana di mercapada madan Jagat Kosala .\n Gumine ento kawangun olih Sang Prabu Manu Tuturan Surya Wangsa ane kapuji tur kasumbungang di gumine .\n Karatone madan kone Ayodia Pura tur ane jumeneng nata mapesengan Sang Prabhu Dasaratha .\n Ida pascat ring sarwa tatwa muah wedamantra .\n Uning teken aab jagat ane lakar teka prawira ring payudan meseh idane makejang suba pada nyeraka parek ring Ida Sang Prabhu .\n Ida asih ring para suwitranida astiti bakti ring dewa miwah kawitan bakti ring para wiku minakadi ring Dang Hyang Purohita tan lenga ring panca yadnya .\n Ento ane makrana panagara Kosalane kerta raharja .\n Ida Sang Prabhu suba kalintang kasub di gumine indik kasaktian muah kawiryan sakadi Hyang Indra Ida nenten naen keni pakewuh santukan sampun pascita ring pariindik sarwa niti nakteng prabhu .\n Yadian buka keto buat kawiryan Idane ngamel jagat jani ada masi ane ngobetin kayun Idane sawireh tonden madue putra yadin suba makelo ida marabian .\n Sawireh buka keto mto pikayunan Idane lakar nangun yadnya apang enggal para rabin Idane ngamijilang putra mautama .\n Jani suba kone kadauhin para baudanda muah para wikune di sawewengkon Ayodia apanga sida tangkil ka puri .\n Kacerita ane jani nuju dina panumayan ngadakang paruman panangkilane suba pada parek di paseban .\n Sang Prabhu Dasaratha suba medal uli purian lantas ngranjing di paseban tur malinggih di kursi singgasana kaprabone .\n Panangkilane majalan repsirep tusing ada ngraos makejang pada bengong ngantenang kawibawaan Ida Sang Prabhu satmaka Sang Hyang Indra nyalantara .\n Raris mawacana Sang Prabhu ring para panjake makejang .\n Isinne lakar ngawentenang yadnya ane pacang andel mituasin bobot pikayunan Idane apang prasida ngamijilang putra mautama .\n Panangkilane satinut ring wecanan Ida Sang Prabhu pada kacumponin antuk para wiku miwah baudandan Ida makejang .\n Sawireh suba madan nyarik bebaosan pakinkin yadnyane digelis kamargiang panjak lanang istri pada girang ngaturang ayah ane lanang-lanang makarya genah ane istri-istri makarya saopakaning yadnya .\n Para bala wargin Ida kautus ngaturin para agung miwah para wikune sawidangan panegara Kosala apang ngrauhin .\n Kacerita buat wikune ane ngrajengang yadnyan Idane mapesengan Ida Rsi Srengga wiku luih pratiaksa ring saluiring yadnya .\n Ida Rsi Srengga sairing ring pakarsan Ida Sang Prabhu ento makrana Ida kaadegang maka Dang Hyang Purohita di puri Ayodia .\n Gelisang satua suba makelo para panjake nabdabang tongos muah uparenggan yadnyane suba jani makejang pada pragat .\n Utamane pesan reruntutan makadi taru pada daarasep sekar sarwa wangi muah sakancan woh-wohan suba sayaga keto masi santen empehan madu miyak koja kuba muah muncuk ambengan makejang suci nirmala suba mas genep katragiang .\n Kacerita ne jani Ida Rsi Srengga suba malinggih tur mapuja ngaturang japa mantra majeng ring Ida Bhatara Brahma .\n Antuk yasa miwah kerti Ida Rsi Srengga suba jani Ida Bhatara Brahma micayang panugrahan ring Ida Rsi marupa manik ane kalintang sakti .\n Manike ento lantas katurang majeng ring Ida Sang Prabhu .\n Kacerita uling manike ento kone metu tirta suci tur katunas antuk pramisuarin Ida Sang Prabhu .\n Kadi manik sakecap kone suba makejang rabin Ida Sang Prabu mobot .\n Suba lantasan panemaya sawatara sia bulan suba pada medal putrane makejang tur kapaica pesengan minakadi Sang Rama Sang Bharata Sang Laksmana muah Ida Sang Satrugna .\n