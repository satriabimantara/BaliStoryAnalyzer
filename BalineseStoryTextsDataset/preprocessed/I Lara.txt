Ada kone anak cerik ubuh muani madan I Lara .\n Krana madan I Lara baane ia kalaran pesan uling cerik ubuh kalaina mati ban meme bapanne .\n Nyama sing ia ngelah ia lekad padidiana .\n Uling cerik bena ngata-ngata awak ngalihang awakne dedaaran saking rahayu .\n Bisa pesan ngulanin keneh anak apin ngalap pitresnan pisagane yadin nyama brayane di samping di desa totonan di kenehne apang pada lega suka olas teken ia ngemang ngidih apa luir dedaaran ane asaksamaan .\n Ento krananne sapakon anak luih pisaga pada nyama brayane teken ia japin mapikolih prajani japi tusing sasida-sidaan baana nyalanin krana di kenehne tan maren ngulati duriane singnya ya enu pang makelo kuat idup apang ada lakuna masubayan .\n Keto dogen abetne sai-sai ningkahang awak apan ia tau pesan teken awakne lacur suba buka adanne kalaran pesan krana ia kaukina I Lara teken pada timpalne di bebanjarane ditu .\n Maan dong kote Nah suba jani keto I Lara kapah-kapah pesan nawang jumahne pepesan ia di pisaga magarapan dumulihne suba sanje dapetanga umahne suung mapa peteng dingdeng sepi litig ludin sing madamar kenken ja jeron dewane mungmung sajan .\n Nto nyen men men sing ya gen mulih legu tukung sing ada apa mentas di natahne luune kadi bet tekine ngriung di natahe tuara ja taen ada nyampatang .\n Umah makejang suba uug remeng berek tuduh pacelempong .\n Adegane seng songgeng matrayuhan sanggahne pada ulung patladtad ada nyumprit bebataranne makejang suba tumbuhin padang paku-paku pada saling parobin .\n Ngelah ya meten abungkul suba berek raabne suba telah enu tulang-tulangne dogen makitan nanging suba pada berek .\n Nah keto liu pesan yan tuturang karusakanyanne .\n Apa buin paonne suba kanti buu pesan uug maglaturan bungut paone umahin kulik-kulik tuara taen mancung api iwasin gebehne tuh dengkal tusing misi yeh nyang asleetan kadi rasa inem semut tusing ada .\n Di kenken oonan atine teja jeg medem ya melingkuh geris-geris yapules tusing ya buin mangitungang apa di kenkenne seger atine satekedne jumah magrayapan ya nyemak sampat kakekelud nyampat mideh makedas-kedas nyapuin bale pedem .\n