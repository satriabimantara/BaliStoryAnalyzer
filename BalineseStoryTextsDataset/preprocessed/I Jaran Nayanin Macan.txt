Kacerita ada jaran sedekan itep ngamah padang di sisin alase wayah katugtug ban pianakne dadua lua muani .\n Kaliwat liang paidepane ngajak pianakne ngulurin kita sawireh padange ditu sedeng tumbuh samah tur alab pesan .\n Baan selegne I Jaran ajaka pianakne muponin amah-amahan tusing ia rungu tekening apa-apa .\n Kacerita ada I Macam teka nglincak ngalih amah-amahan marupa beburon sawireh I Macan mula ia buron sarwa baksa .\n Tepukina ada panak jarane enu cerik-cerik ajaka dadua mula tuah liwat jaen yan ento sida kebaksa .\n Ditu lantas I Macan makeneh-keneh Yen ene jani bakat ejuk kayang buin mani i dewek lakar tusing kuangan amah-amahan .\n Mara keto makebles inan jarane teka nyagjagin panakne .\n I Macan makesiab sawireh tan pasangkan inan jarane teka .\n Dadi buin ia mapineh-pineh apang sida bakatanga panak I Jarane lakar anggona tetedan .\n Disubane I Macan merasa andel tekening daya upayane kapaekin ia I Jaran .\n Disubane teked sig tongone I Jaran laut ngomong Ih Nyai Jaran ene panak Nyaine buka dadua pangenahne dogen ia seger sujatinne anak ia gelem sanget ne .\n Yen kanti buin makelo kekene tusing buungan ia lakar mati .\n Wireh keto ane jani melahan ubadin pianake apang tusing nyangetang ia nandang sakit .\n Nah deweke ja lakar ngubadin panak Nyaine ene sawireh deweke tusing dadi ati nolih panak Nyaine buka kene .\n I Jaran masaut alon Uduh Cai Macan suksma pesan wake kapin pitresnan Caine sujati tuah buron ane kaliwat olas asih lega matulung kapin anak ane kalaran tusing pamerih .\n Yen buat sakit pianak kaine mula suba uling makelo yen kudang balian ane suba idihin wake tulung masi tusing seger .\n Nah jani sawireh Cai lega lakar nulungin panak wakene lautang tugtugang tresnan Caine ngubadin sakit panak wakene kengken ja patutne pidabdab ane lakar jalanang Cai .\n Mara keto pangidihan I Jaran tusing sandang raosang kendel tur liang keneh I Macane .\n Suba cager pesan kenehne lakar ngamah panak Jarane ane kaliwat jaen tur nyanggluh .\n Buin I Jaran ngomong Nah Cai Macan yen saja mula Cai lega ane jani bakal serahang panak wakene makadadua kapin Cai dumadak ja sangkaning pitulung Caine ia sida seger .\n Nah ene sujatine wake patuh nandang sakit rahat buka jani .\n Ene batis wakene ane kenawan suba uli makelo kena duin bangiang tusing sida ban mesuang .\n Tegarang jani tulungin ngaadang duine ane nebek batis wakene apang tusing santul yen anggon matindakan .\n Mara keto munyin I Jarane ditu lantas I Macan ngomong metandang egar Nah Jaran ane encen batis Nyaine ane tebek dui lautang edengang apang beneh baan deweke ngubadin .\n I Jaran laut ningtingang batisne ane kenawan .\n I Macan siaga medasin telapakan batisne I Jaran ane orahanga tebek duin bangiang .\n Ditu I Jaran sahasa ngajet tendas I Macane kanti ia ketes glalang gliling kalenger makelo tusing maklisik-klisikan .\n Ngencolang I Jaran malaib ajaka panakne ngalih tongos ane silib apang tusing tepukina ban I Macan .\n Keto pikolih anake ampah tusing ngelah keneh tangar .\n