Kacerita I Botol ia luas ka tengah alase lakar ngalih saang .\n Kancit ia ningeh munyin samong magroeng .\n Mara ia matolihan ka samping laut ia nepukin samong kena jebag .\n Matakon I Botol teken Sang Samong ih iba Samong ngujang iba dini Masaut Sang Samong awake kabelog-belog macelep mai krana dini ada bangken bojog .\n Kaden awake ja lakar tuara ngranaang kenken .\n Mara awake teked jumahan laut maglede jelananne tusing dadi baan awake pesu .\n Tulungin ja awake jani .\n Yen nyak cai nulungin awake mesuang uli dini awake masanggup tuara lakar mencanen sesaman ibane dadi manusa I Botol ne mula medalem Sang Samong tusing buin ia minehin lakar kadadianne mani puan .\n Mara ia neked diwangan laut ia magroeng tur ngomong kene munyinne Ih iba manusa taanang tendas ibane jani .\n Gantin kaine jani aget maan ngamah manusa.\n I Botol ia tangkejut pesan laut ia makruna ih iba Samong dadi keto iba ngaba keneh tekening kai .\n Tusing pesan iba bisa ngalap pitresnan anak.\n Kenken-kenken korahang sing bisa ngalap pitresnan anak keto Da buin kai dadi buron manusane ane nu tegehan bangsanne tekening kai masih tusing bisa ngwales tresnan anak.\n Awake tuara pesan ngugu petan ibane keto ngorahang manusane tuara bisa ngwales tresnan anak.\n Nah yan iba tuara ngugu jalan jani takonang tekening burone ane len-lenan .\n Yen manusane benehan iba rahayu nanging yen pelihan manusane tan pariwangde lakar iba ngemasin mati amah kai keto pasautne Sang Samong .\n I Botol lantas ia nuut paitungan I Samonge lau makadadua lantas majalan .\n Di tengah jalan lantas ia macunduk teken I Jaran .\n Lantas I Botol nuturang saunduk-undukne arepe tekening I Samong .\n Sasubanne I Botol suud nuturang unduk-undukne teken I Jaran lantas ia ngomong Samong iba ane benehan krana manusane tuara pesan bisa ngalap legan anak .\n Tingalin ja kai suba kai tua buka jani laut kai kutanga .\n I maluan dugas kai nu bajang tur kereng kai sai-sai anggona ngedeng dokar mamondong padi di masan anake manyi batu muah ane len-lenan .\n Buina sing ja kai anggona keto dogenan nanging pepes masi kai lantigina buina pangamah kaine tusing ja amunapa .\n Tulen kai anggona ngalih amah anggona padidiana dogenan .\n Beneh pesan buka pamunyin ibane Samong ngorahang manusane tuara bisa males legan anak pantes suba iba ngamah buka ia I manusa.\n Lantas buin makadadua majalan ngalih I Sampi .\n Kuting I Sampi masih milu nyalahang I manusa munyine Tingalin ja kai sasubane awake tuara nyidaang buin ngedeng tengala laut kai adepa teken sudagare .\n Sing buungan kai lakar enggal ngemasin masti .\n Beneh suba iba dadi ngamah I manusa.\n Mara aketo munyinne I Sampi beh apa kaden jejeh kenehne I Botol rasa suba makeber atmane ngalih Suargan .\n Ditu lantas ia buin nglautang pajalanne ngalih I Kedis Sikep .\n Munyin I Kedise Anak mula manusane corah pesan dayane .\n Icang suba ping kuda-kuda kaden bedilina nanging aget tuara kena baana .\n Kenehang icang ada jenenga sesaman icange taen ngelah salah marep teken manusane nanging icang sing pesan icang ngasen taen malaksana jele tekening manusa .\n Sabilang tepukina icang setata nagih matianga .\n Panak icange nu cerik-cerik juanga abana mulihne nangingke panak icange tusing pesan ada pikenohne tekening ibanne sajawining anggona plalian dogenan .\n Miara ia tusing bisa makelo-kelo mati panak icange makejang krana naanang basangne seduk .\n Beneh suba iba patut ngamah ia I manusa tera ajinang icang da pesan baanga ia ngeleb.\n Mara keto abetne I Sikep lega pesan kenehne I Samong tur suba sedia lakar nyarap I Botol .\n I Botol lantas mapuangkid buin acepok praya lakar ngidih tetimbangan teken Sang Kancil laut majalan .\n Mara dingeha baan I Kancil tutur I Botole keto laut ia bengong mlengokang sambilanga makeneh-keneh .\n Tusing makelo laut I Kancil ngomong Icang sing ja nyidaang maang tetimbangan apang enggal-enggal .\n Nanging icang apang tau malu pangawit prakarane tenanan .\n Suud keto mara icang nyidaang mragatang .\n Yening cai makadadua pada cumpu teken paitungan icange jalan malu kemo sig tongose i tunian wit dadi prakarane buka jani.\n Ditu laut majalan ajaka tetelu ngojog tongose jalan I Samonge kena jebab .\n Sasubane neked ditu lantas I Kancil matakon teken I Botol kene patakone Ih Botol dija ia I Samong majujuk dugase cai ngampakin jelanan Tur jlanane kenken kapo tongosne duke ento Ento makejangne apang icang nawang.\n Ditu lantas I Botol nuturang sakdi kadinne .\n Masaut I Kancil Nah lamun keto paling melaha iba Samong macelep malu iba mulihan apang kai nawang tongos ibane jumahan kenken abet ibane ditu Muah dija iba nongos apang mangdene beneh baan icang mragatang prakaran ibane arepa teken ia I manusa.\n Ditu laut I Samong ngenggalang ia mulihan ka jebage .\n Sasubanne ia di tengah enggalanga lantas ngubetang jlanan tur kancinga teken I Kancil .\n Nah jani keto munyinne I Kancil teken I Botol Kemu suba cai mulih krana cai sing ja payu amaha teken I Samong .\n Nanging ingetang pesan mani puan da pesan cai sepan iju ngugu omongan anak ane ngranaang nyengkalen deweke Pinehin malu di ati satonden cai nyalanang.\n Ditu lantas I Botol mulih mlipetan kumahne .\n I Kancil masih bareng magedi .\n Jani nu I Samong dogenan ditu padidiana groeng-groeng tur maselselan nyelselang buat kabelogane bakat baana melog-melog teken I Kancil kanti ia berag arig .\n Kasuen-suen lantas ia mati baana tuara taen ngamah apan-apan .\n