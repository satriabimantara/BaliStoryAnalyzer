Wenten kocap katuturan satua saking jagat Jembrana sane sampun lumbrah kabaosang antuk para janane sane seneng ka tajen wenten kabaos ayam ijo sane mawasta Ijo Sambu nanging kawentenane arang pisan .\n Rupanipun ijo masuku biru matanipun ireng kadi makukus muanipun ireng mianaan tegilipun putih semu kuning kadi malem ikuh manukipun putih .\n Kawentenanne kadi punika pecak sane dumun wenten ratu lintang wibuh mabiseka I Ngurang Rangsasa Anak Agung ring Pecangakan .\n Kabaosang Pecangakan duaning ring genahe punika kocap pinaka genah paksi Cangak medem .\n Ida Anak Agung Ngurah Rangsasa sakadi parab idane tan wenten pisan ngamanggehang darma ida seneng makaklecan .\n Yan sampun katandes tan pisan ida sayang ring raja brana kantos telas artabranan idane anggen ida matoh ngulurin daging pakayunan brahmantia .\n Meh ring asapunapine panegara kantos busananidane sane kari karangsuk taler kaanggen metoh ring tajen .\n Punika mawinan tan mari pikayunan idane osiah .\n Ri tatkalaning masa kocap arinidane sane mabiseka I Ngurah Sawe kadauhin kanikayang ngwalinin anggan idane ngambel jagat santukan Ida Anak Agung Ngurah Rangsasa mapakayunan pacang makerti ring telenging wanane .\n Glisin satua Ida I Ngurah Sawe tan tulak ring pakayunan rakanidane .\n kacerita di sampune tengah wengi nedeng sepi Ida Anak Agung Ngurah Rangsasa raris mamargi ka alase .\n Rauh ring alase wenten bukit alit i rika ida nangun kerti mangastawa ring Ida Betara .\n Mungguing tetujonidane mayasa sane pinih utama tan wenten tios wantah mangda mrasidayang ida jaya sajeroning makaklecan .\n Saking sidi pangastawanidane wantah asasih lintang pitung rahina ida mamuja raris tedun Ida Sanghyang Sambu nyakala ngandika ring Ida Anak Agung Ngurah Rangsasa .\n Ngurah apa kabuatang Ngurah dini nangun tapa I Ngurah Rangsasa raris macingakan ulap panyuryanidane sue-sue raris terang kacingak i rika wau ida matur saha sembah .\n Naweg agung sinampura ring bukpadan Paduka Betara maawinan titiang i riki nangun tapa tan wenten tios pangastutin titiang riantuk kulub titiang ngempu jagat ngulurin manah momo demen dados bebotoh mapuara lacur rauhing panegara tambis telas adol titiang .\n Sane mangkin banget pinunas titiang ring singgih Betara mangda sueca Paduka Betara micayang kasidian sadia titiang menang makaklecan Wau asapunika pinunas I Ngurah Rangsasa Ida Sanghyang Sambu ledang tur arsa pisan ring kawentenanidane raris ngandika Nah jani manira maang Ngurah siap aukud ento gocek .\n Yan suba budal walan Ngurahe marupa arta brana bantas atenga mareren nyen Ngurah makaklecan mapan tan wenang anake dadi Bupati ngalih kasukan saking matajen Wus mawuwus asapunika raris Ida Sanghyang Sambu ngambil watu saha kapuja dados ayam ijo biru mata ireng kadi makukus tegil putih kadi malem bulu manukipun putih mua ireng .\n Manuke punika raris kapicayang ring I Ngurah Rangsasa .\n Di sampune ayame punika katunas antuk I Ngurah Rangsasa Ida Sanghyang Sambu raris mur ka ambarane tan wenten kanten .\n kacerita gelisin satua enggal I Ngurah Rangsasa mangkin budal sasampune nyakupang kara kalih matur suksma ring Ida Sanghyang Sambu duaning sampun kapicain ayam maules .\n Sasampune rauh ring purian ayame punika raris kurung ida ring kurungan kabuat antuk bambu linuih .\n Siang dalu I Ngurah Rangsasa mretenin ayame punika semeng sampun kagecel siang malih kaborehin antuk kotoran banteng kacampur gedubang .\n Sorene bongbong ida sareng para bebotohe ring bencingah jagat Pacangakan .\n Di sampune ayame seger sampun manut kagocek manut urah-arih ayam aduan kocap I Ngurah Rangsasa ngadu ayame ka genah tajen sane ageng tajen undangan kabaos .\n Makeh para bebotoh sane kabinawa rauh ka tajen kabinawa mawinan madue jinah makeh taler kabinawa mawinan madue ayam seselikan manut wacakan lontar pangayam-ayaman .\n kacerita ne mangkin I Ngurah Rangsasa duaning ida mawala akidik matilesang angga kocap ida nylibsib makta ayam ka tengah kalangane .\n Ayame kaseluk tur kaobong-obongan sareng lawannyane sane saih tanding .\n kacerita mangkin ayam idane sampun polih saih tanding .\n Tan makeh sangke I Ngurah mabuat wantah dasa ringgit .\n Kalah toh ayam idane duaning mapadu nandingin duen bebotoh kasub sugihing brana .\n Sasampun adung wala wau kalebang ayame mapadu .\n Tan polih mapengkas meseh ayam I Ngurah Rangsasa saget sampun padem kasambut olih ayam paican Ida Sanghyang Sambu .\n Satunggal wenten kaklecan ayame adu ida turmaning setata jaya kantos mrasidayang budal walan ida sane sampun-sampun .\n Ri sampune mawali brana druen idane raris ida usan makaklecan .\n Ayam punika raris kapicayang ring arinidane Ida Ngurah Sawe .\n Punika mawinan yan pade wenten mangkin ayam marupa kadi ring ajeng kabaos Ijo Sambu wireh matehin warnin ayam paican Ida Sanghyang Sambu .\n Bukite sane alit genah Ida Ngurah Rangsasa makerti kawastanin Bukit Rangsasa samaliha mangkin kawangunin pura kawastanin Pura Rangsasa .\n