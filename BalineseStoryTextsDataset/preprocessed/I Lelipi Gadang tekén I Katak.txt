Di telaga ane ening misi bungan tunjung tur mabunga nedeng kembang liu ada katak pada megonggang girang .\n Bes kaliwat demene sawireh telagane setata misi yeh ebek tur katake makejang pada pepek ngamah .\n Kacerita liu panak katake pasliwer ditu nyiwiang ratun katake ane madan I Karitaka .\n I Karitaka katak ane setata nyalanang demen pedidi .\n Katake ane cenik-cenik setata orina ngalih legu anggona tetedan .\n Diapin keto watek katake setata subakti tekening retunne .\n Sedek dina anu ada kone Lelipi Gadang teka ka telagane ento .\n Lelipine ento tuah lelipi ane demen ngamah katak .\n Sawireh di carike telah suba katake amaha ne jani ia ngungsi tongos telaga eninge ngalih amah .\n Disubane teked ditu dapetanga uli joh ada ratun katak ane kaliwat gede awakne mokoh .\n Ngelah lantas pepineh loba I Lelipi Gadang bakal ngamah ratun katake .\n I Lelipi Gadang nyaru-nyaru dadi sang meraga sadhu .\n Lantas nuju telagane ento tur mesemu kalem .\n Sang Karitaka tengkejut nepukin I Lelipi Gadang teka sada mesemu layu .\n I Karitaka nyeritin lelipine ento Wih Cai Lelipi Gadang apa alih Cai mai Apa ke di carike tusing maan ngalih amah-amahan Dadi kanti mai Cai ngungsi .\n Apang Iba nawang nah icang tuah ratun telagane dini .\n Keto munyin I Karitakane bangras .\n Lantas masaut I Lelipi Gadang Aduh Ratun Katake dini .\n Eda malu Iba salah tampi teken patekan icange dini .\n Icang tuah katitahang olih Ida Bhatara Brahma bakal dadi parekan sarwa katake ane ada dini .\n Men apa titah Ida Bhatara Brahma teken Cai ih lelipi gadang .\n Tegarang orang jani Keto I Karitaka matakon .\n Buin kasautin ban I Lelipi Kene .\n Dugase pidan mula saja icang demen ngamah katak tur sarwa buron ane ada di carike .\n Sakewala disubane icang suud ngamah katak ada petapaan katak ane maan panugrahan olih Ida Bhatara Brahma .\n Ditu icang kena pastu pang sing buin mani puan ngamah katak .\n Icang ketuduh pang dadi parekan sarwa katake dini di telaga ening ene .\n Nyadpada teken ratun katake dini .\n Men kengken carane Cai nyadpada dini sawireh icang suba ratun katake Keto petakon Sang Karatika natasang unduk I Lelipi Gadang .\n Jani suba kena pengasih-asih ia I Katak demen kenehne I Lelipi Gadang .\n Buin ia nyekenang Aduh Ratun Katak jani icang tuah nuutin apa ane ketitah Ida Bhatara Brahma .\n Yen ada kone Ratun Katake dini baang Ratun Katake magandong dini di tundun icange lakar kija ja I Ratun Katak icang pastika lakar satinut .\n Mara keto munyin I Lelipi Gadang jeg lega pesan kone keneh Ratun Katake ento .\n Onyangan soroh katake ataga kaajak menek ditu di tundun I Lelipi Gadange .\n Jani I Lelipi mapi-mapi dadi sang sadhu satia teken swadharmane dadi parekan sarwe katake ane ada di tlagane ento .\n Sabilang wai kone I Lelipi Gadang nginutin apa ane titaha teken soroh katake ditu .\n Dadi lagas jani bayun Ratun Katake masawitra ngajak I Lelipi Gadang .\n Yan kudang dina kaden suba majalan pangaptine I Lelipi Gadang jani ada kone bayune lakar ngamah katake .\n Masemu layu I Lelipi Gadang ngraos tekening I Katak Aduh Ratun Katak ne jani ada sipta saking Ida Bhatara Brahma tekening icang .\n Ada kone gua cenik ditu di tanggun talagane ditu kone tongos legune liu amah-amahan katake .\n Icang kapituduh ngaba soroh katake kemu .\n Masaut Ratun Katake Nah yan saja keto titahe lautang suba jalanang .\n Konyang jani ataga soroh katake ban ratunne apanga menek di tundun I Lelipi Gadang .\n Jani suba lantas menek soroh katake sekabedik lantas I Lelipi Gadang ngungsi ka goa cenik tongos ane oranga liu misi legu .\n Disubane teked ditu jeg maplisahan I Lelipi ngae awakne malingkeh nekepin goane ento .\n I Ratun Katak ajaka katake makejang tusing nyidang pesu uli goane ento .\n Sekaukud amaha katake ditu baan I Lelipi Gadang .\n Lega pesan kenehne sawai maan ngamah katak .\n Kacerita jani disubane telah baana ngamah katake dadi keweh kone I Lelipi Gadang majalan .\n Maplisahan ulian bes baat awakne ulian bes keliwat betek basangne motah ngamah katak .\n Saget teka lantas ane ngelahang carike makesiab kone nepukin lelipi gadang gede maplisahan awakne buling bes keliwat betekan basangne tusing dadi mekrisikan .\n Jeg sempala kone baong lelipine aji madik ban anake ane ngelahang carike .\n Payu masi I Lelipi Gadang ngemasin mati .\n