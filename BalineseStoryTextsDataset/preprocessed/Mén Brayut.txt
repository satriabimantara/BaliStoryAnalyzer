Kacerita ada anak makurenan ngelah pianak plekutus liunne luh-muani kayang ane enu di basangne .\n Repot ia ngurusang pianak dogen makejang gaenne suba angkuhina nanging tusing mapikolih .\n Madagang tuara mabati buina umahne renggang-renggong raabne pacalompong maengsuban baan upih .\n Sabilang ujan ia matis ajaka makejang di batan umahne .\n Gaginan ane luh tuah ngenggong ka pisaga tapihe sretset pasulanting .\n sing kamben anggona nembelin pasringkut jejaitane ngalipan dakin awakne magembi bok barak tur sutsut giling tuara taen mambuh sawireh ia tusing maan ngitungang awak sepanan mapayas suba saget beling .\n Dasarin baan pongah tulus masi ia ngupadiring pianak-pianakne .\n Kacerita nuju Rahinan Galungan ane muani repot magadang di paon ngendihang api numpeng muah matanding .\n Suba suud ia mebat bareng isinina bantene lawar barak miwah putih sesate gorengan babi pada matebih base porosan tape biu jaja uli muah jaja gina .\n Kacerita jani Pan Brayut kayehan mandus tur mambuh tur masisig .\n Suba teked jumah lantas ia ka paon ngendihang api asep menyan astanggina tur dapdap majegau .\n Ngelah ia saput abidang tetemon suba buuk ento jua kasrebetang .\n Kacerita jani suud mabanten pesu Pan Brayut ngganggur ane luh enu ia medem ngengkis nyalepang gerak-gerok pianakne bek paglanting ada medem nyamping len nungkayak nyrekutut ada marep ka teben kakakebin teken ane paling Ketut ngendah solah pianakne medem .\n Suba pada bangun pianakne ada ane nagih nasi nagih sate ada ngeling goar-goar bangun lantas Men Brayut kijap-kijap matane enu ngepit laut pesu katututin teken pianakne madandan bilang samping ada di duri ada di malu ada nimanin awanan kanti kobed Men Brayut majalan .\n Suba teked di paon lantas ngubetin jelanan ngagah sokasi misi jembung prungpung cobek kahkah maong turin ilang atebih pauyahan cawan enu apahteluan ngogo calung ngalih uyah suba suud masagi ngungkab pane pangaron .\n Di kamarane misi letlet sate gunting baking miwah dedeleg marus iga sesate calon kakuung jepit babi ulain engkuk urab-uraban .\n Makejang telah daaranga nasi ajaka pianakne di paon ane lenan makuyang-kayingan di wangan tusing baanga ka paon .\n Memene tusing nawang saget teka ne muani laut nyagjag ka paon dapetanga pianake ngeling tur jemaka pada kasihin .\n Kacerita bapanne ngungkab jelanan mara neked di paon dapetanga Men Brayut enu malengis bibihne enu nganggar sate calon .\n Mara keto nelik sambilanga mamunyi Ben kene gaen Nyaine mara bangun jag ngamah dogen tusing ada Nyai nuyuhan nyang abedik pianak telah ngeling pagerong diwangan Nyai jag dadi ati ngamah padidian mauneb jelanan tusing ngelah olas ati .\n Miribne Iba panumitisan dongkang kewala nyak manakan .\n Cendek apang jani Iba magedi pang mesan sing ada enot kai Iba setata ngrebedin tusing ada nekang asil .\n Men Brayut masih pongah buka tusing nawang lek misbis sesate calon tulang iga ulam engkuk jepit babi .\n Suba jani ia suud madaar mabasehan paso belah buin dekil laut masaut Bapanne tusing benah ngraos buka keto kija men Icang nuju i bapa suba melasin i meme suba mati i dadong tong ada .\n Yen buat tusing nekang apa-apa kengkenang men tungkula suba uyak pianak Buka bapanne nuju malali ka pisaga yadin diwangan teked jumah tuah ngenbusin kamben dogen gaene nuju icang ngendihang api di paon teka ngedeng lima ngajak ka balene kanti buung nyakan keto pasaut Men brayut sada pongah .\n Pan Brayut masaut nangkis ia nguda Nyai keto yen Icang salahang kaden Nyai ngidamang yuyu ane manakan Ento nglalahin sangkal liu pianake .\n Mara keto dadi pada siep makadadua madulurin nyalanang legan keneh .\n Tan kacarita saget pada kelih-kelih pianakne Pan Brayut ane muani bagus-bagus ane luh jegeg-jegeg .\n Liu bajang tarunane pada edot teken pianakne .\n Gelisin satua jani pianakne ane luh suba ada masomah tur numbuhin cucu ulihan luh pianakne muani suba masi ada makurenan numbuhin cucu .\n Makejang pianak mantune pada masekaya makrana dadi sugih Pan Brayut .\n Sawireh Pan Brayut suba tusing magae nerima pipis jani maguru ia teken Pangerain Jempong malajahin indik ka-Budaan .\n Jani kanikayang Pan Brayut nyeraya sig gook kepuhe di sema agunge umah soroh memedine rame matinggah ada nglanting muah noltol ati .\n Ada ngeberang kulit bebuahan pepusuh basang jejaringan mata ebok jeriji muah kekembungan sig kepuhe pasulengkat rebut buyung pagrayang maogahan tempuh angin naketeltel pakronyoh banyehe bonne bengu andih .\n Suba jani teked beten magarang cicinge saling langkungin ngrebut bangke .\n Kacarita jani suba sandikala kedise petenge krakuak kokokan kepet-kepet goak clepuk kutuk-utuk cegingan pagrukgak pada legik ngae takut munyin sesalake mangerak enjek pupu pagradag kumangmang langan-tangan laweyan memedi buta-buti .\n Jani kacerita suba jam pitu rame anake ngetungin ento makacirin sadiane Pan Brayut .\n Buta-buti kumangmang makejang pada ilang .\n Gelisin satua suba suud nyraya petengne ngojog ia kema sig jeroan dane Pangeran Jembong tur kaongken pianak teken Pangeran Jembong .\n Kacarita pianak mantu cucune jumah pada repot maebat-ebatan tur suba pada suud makejang enu ngantosang sapetekan Pan Brayut dogen .\n Disubane teka Pan Brayut mara lantas madaar sabarengan malelagaran ada gending-gending ada ngigel nyregseg muah ane len-lenan .\n Sasubane suud pada madaar matakon mantune teken Pan Brayut Jero Wayan sapunapi karsan Jerone anak Jerone sami nurut .\n Masaut De Brayut buka suarga rasan keneh bapanne nepukin pianak mantune makejang nah jani lakar luas nukuhin .\n Mantunne luh muani pada girang ningehang .\n Jani kacarita Pan Brayut ngedum kasugihane teken pianak matunne makejang pada abedik enu a pah siaan bakal anggona bekel nukuhin .\n Disubane pragat saupakarane makejang pianak mantu pada nututin ada ngaba tikeh galeng tapih kasur pangorengan penyanyan belah payuk prungpung makejang abana ka padukuhan .\n Sedek Pan Brayut majalan ka padukuhan tututina teken pianak mantunne makejang liu anake mabalih di sisin jalane .\n Ada anak luh mapunduh tur ia pada pakrimik ada ngorahang dot teken pianak De Brayut ane paling keliha ane cara Arjuna .\n Ada masi ane ngorahang dot teken ane Madenan pengadege janjang buka Sang Gatotkaca .\n Ada ane dot teken Ketut Subaya maduluran munyine pongah diastun pajalane egah-egah kewala gelahne gede dawa .\n Yen turasan janine anak muanina ane keto paling melaha kudu-kudu bagus janjang jamprat lamun wangdu bakel tuara dadi apa .\n Ngendah pakrimik anake di jalan nyatuang pianak-pianak Pan Brayut .\n Ento kranane sangkal kayang jani ada raos yen ada anak ngaba barang bas liu kasenggakin cara Brayut kayang penyanyan belah pondonga .\n Pamragat satuuane Pan Brayut jani nukuhin prasida nemu rahayu rahajeng buina pianak mantunne makejang sida labdakarya pakedek pakenyung .\n