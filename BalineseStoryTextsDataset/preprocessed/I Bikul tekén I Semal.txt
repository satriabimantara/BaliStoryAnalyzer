Kacerita di bencingah Jagat Daha ada kone pondok ane misi jeding liu pesan makawadah susu .\n Di sisi kenawan jedinge ane gede ada bikul cenik ngoyong ditu .\n Sadina-dina ia maan kripisan baas ane abana ban anake ditu .\n Ulian tegeh jedinge I Bikul tusing taen nawang ane madan susu yadin ia nongos di sisin jedinge ane bek misi susu .\n Kacerita jani ada masi Semal ane sesai klincak-klincak di duur raab pondoke ento .\n I Semal buron ane ngelah daya liu sakewala solahne jele setata melog-melog timpal .\n Ento makrana I Semal ulaha teken sarwa burone ane ada di alae jani ngungsi ia ke pondok tongos nyimpen jedinge ento .\n Kacerita sebilang wai I Semal ngintipin anake ane mempen susu di jedinge .\n Kanti ngetel kone paesne nepukin susu liu mabudi lakar nyicipin sakewala keweh baana sawireh susune ento mawadah jeding .\n Matekep baan kayu bedeg ane mategul di adegan pondoke .\n Kacerita I Semal nepukin I Bikul slasah-slisih di beten jedinge .\n Ditu lantas ia maekin I Bikul tur ngomong Aduh Cai Bikul tumben jani icang nepukin Cai ada dini .\n I Bikul tusing nawang nyen ane madan I Semal jeg saget baanga orta keketo tandruh kone I Bikul tur mesaut Yen sujatine Cai dadi mara tepukin jeg saha ngaku dadi penyamaan icange dini Engsap Cai teken pasubayan leluhure pidan Bikul ngajak Semal ento tuah manyama tugelan .\n Jani tepukin icang Cai dini sedeng melaha .\n Iraga nak manyama ne .\n I Bikul ngugu omongane I Semal .\n To makrana ia nyautin Men yen saja buka keto kengken jani Apa ane dadi tulungin icang jani buat Cai dini Kene to Bikul .\n Cai nongos dini suba taen Cai ngecapin kengken rasan susune ane ada di jedinge ento Masaut I Bikul Nah yen ento takonang Cai cang tusing taen ngecapin sawireh susune ada di jedinge tegeh sajan .\n Tusing icang nyidang nyujuh kema .\n Buin ngomong I Semal Nah jani ada carane icang ajak Cai jani ngekadaya pang nyidang nginum susune ento.\n Men kengken carane .\n Keto I Bikul matakon .\n Masaut buin I Semal Kene Bikul .\n Cai tegul icang aji tali jani suba lantas keto makecos Cai uli dini penekin sakan balene ento .\n Disubane di ba duur sogok tekep balok jedinge .\n Yen susune suba ngenah mara clempungang tiing buluhe nenenan .\n Tekep terus tiing buluhe entungang tuun icang nakep dini .\n Suba lantas keto kerek icang Cai buin pang nyidang tuun .\n Disubane beten mara susune dum ajak dadua .\n To kengken yen keto Nah icang nyak sakewala Cai da pesan linyok teken janji .\n Keto pasautne I Bikul .\n Nah yan buat ento da Cai sangsaya teken icang .\n Megae bareng-bareng muponin masih bareng-bareng .\n Jani suba kone tegula awak I Bikule di taline .\n Kereka jani teken I Semal I Bikul makecos menek balok peneteh jedinge sogoka kanti ulung meketampwang .\n Lantas cempulanganga kone tiing buluhe .\n Suba bek misi susu sabatanga tuun .\n I Semal girang sajan nepukin susu a tiing buluhe liune tur ngenggalang malaib ngaba susu atiing buluh .\n I Bikul depina ditu di jedinge padidiana .\n Taline lebanga sinah I Bikul ulung patigrepe di jedinge ane maliah misi susu .\n Kacerita mamunyi lantas I bikul .\n aeng san corah dayan I Semale .\n Icang lebanga dini sinah icang lakar ngemasin mati klebu dini di tengah susune .\n Jani kengkenang abete madaya .\n Keto kone pamineh I Bikule meselselan .\n I Semal lega pesan atine jani lakar ngamah susu maliah atiing buluh didiana .\n Menek lantas jani I Semal di raab pondoke ento sakewala sengkala saget ada meong gede tur mokoh nyagrep I Semal di sedekan ia linyok teken janji .\n Payu besbesa awakne I Semal ban I Meong kanti ngemasin mati .\n I Bikul nu kambang di jedinge ane misi susu sawireh batisne terus kejang-kejing .\n I Bikul ngelangi ngiterin jedinge one misi susu ento kanti susune kentel .\n Ditu lantas ia makecos selamet jani I Bikul buung ia keleb di jedinge .\n Lega pesan I Bikul maan susu padidiana .\n Ngawehin jani pepek baan pakan payu I bikul lantas mokoh .\n