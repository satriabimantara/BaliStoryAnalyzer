kacerita ada pangangon sampi manyama ajaka pepitu .\n Gobanne masaih makapepitu lengar ento awananne kaadanin I Lengar .\n Pangangone ento mekejang enu truna tur raket pesan manyama saling tulungin sagilik saguluk ajaka pepitu .\n Ane paling keliha makeneh ngalih anak luh lakar anggona kurenan .\n Satua Mebasa Bali .\n Sedek dina anu makapepitu nganggur kumah I Mandalane .\n Ditu ia kacunduk teken pianak I Mandalane ane luh ane nedeng truni madan Ni Luh Layang jegege ngenyudang keneh .\n I Lengar paing keliha dot teken Ni Luh Layang .\n Ia lantas maekin I Mandala tumuli ngraosang anake daa lakar anggona kurenan .\n I Mandala tusing cumpu mamantu teken I Lengar .\n Ia lantas ngeka daya apanga pianakne tusing makurenan ngajak I Lengar .\n Kenjekan dugase totonan ada lelipi mranen sedek mataluh masebun di muncuk punyan buahe ane tumbuh di umahne .\n Ningeh munyin I Lengar paling keliha lantas ia masaut Ih cai Lengar yen saja cai dot teken pianak icange jani ada pangidihan icange teken cai .\n Isinin apang sida ja cai ngamatiang lelipine ane masebun tur mataluh di muncuk punyan buahe tenenan .\n Yen suba mati i lelipi ditu cai lakar anggon icang mantu .\n Cai lakar antenang icang ngajak pianak icange Ni Luh Layang .\n Satua Mebasa Bali .\n Ban dotne ngelah kurenan muah ampahne kaliwat jeg inceg I Lengar paling keliha masaut Nggih Bapa tiang sanggup ngamatiang i lelipi tur nuduk taluhne .\n Sakewala da Bapa linyok teken janji .\n I Mandala nyaurin Di kapan icang linyok teken munyi ten sekadi wayan giri .\n I Lengar tusing taen teken daya upayan I Mandalane .\n Tusing buin matetimbang ngajak adin-adinne .\n I Lengar paling keliha gegison mongkod punyan buahe .\n Adi-adinne ngantosang di samping punyan buahe .\n Sesubane I Lengar paling keliha neked di basetengahan punyan buahe laut punyan buahe gejoranga .\n Lelipine tengkejut tur galak jeg nrojo I Lengar .\n Lelipine ngutil I Lengar paling keliha mawastu ia mati .\n Sawanne ulung ka tanahe .\n Satua Mebasa Bali .\n Ningalin belinne ngemasin mati dadi makejang adinne mekeneh ngwirangang .\n Sakaadiri lantas mongkod punyan buahe praya ngamatiang i lelipi .\n Nanging lacur makejang adinne ngemasin mati kena pangindrajalan I Mandalane .\n Ditu lantas I Mandala ngengkebang sawane nem diri .\n Ane adiri tuanannga nylempang di samping bungkil punyan buahe .\n kacerita suba sandikala ada anak truna madan I Widara teka kumah I Mandalane .\n Ia makeneh madik Ni Luh Layang .\n I Mandala masih tusing cumpu mamantu teken I Widara .\n Sawireh keto I Mandala buin ngrincikang pangindrajala sarwi ngraos .\n Ih anak truna icang ngisinin keneh caine sakewala ada pangidihan icange .\n Ene ada bangken anak lengar mati coto lelipi nylempang dini di samping punyan buahe .\n Icang ngidih teken cai apang ngisidang bangkene ene laut tanem di semane .\n Sasubane cai pragat nanem bangkene kala ditu cai lakar sakapang icang ngajak pianak icange Ni Luh Layang .\n I Widara masih ampah tusing menyet kena daya upaya .\n Gegison ia malaksana negen bangken I Lengare tumuli tanema di semane .\n Sasubane pragat nanem ia laut mabresih kenehne cager bakal antenanga ngajak Ni Luh Layang .\n Dugase I Widara nanem bangken I Lengare I Mandala inceg nyemak bangken I Lengare ane lenan tumuli pejanga sig tongos bangkene i tunian .\n Pragat I Widara mabresih lantas ia majalan nyujur umah I Mandalane .\n Teked jumah I Mandalane I Widara ngorahang bangkene suba pragat matanem .\n I Mandala inceg mapi-mapi nureksa tongos bangkene tumuli ngraos kene Yeh orahang cai bangkene suba pragat matanem kenken undukne dadi enu dini .\n Satua Mebasa Bali .\n I Widara lek tur jengah laut bangken I Lengare tegena abana ka semane .\n Sasubane pragat matanem I Widara buin mabresih tumuli buin majalan nyujur umah I Mandalane .\n Dugas I Widara majalan ka semane I Mandala buin ngedengang bangken I Lengare ane lenan pejanga sig tongos bangkene itunian .\n Teked jumah I Mandalane I Widara buin ngatonang bangken I Lengare enu ditu .\n I Widara buin ngincegang negen bangkene abana ka semane laut tanema .\n Keto unduke bulak-balik nganti bangkene makapepitu telah tanema di semane olih I Widara .\n Dugas I Widara nanem bangken I Lengare ane kaping pitu ia mitaen bangken I Lengare bangke sakti suba matanem bisa mawali ka tongosne i tunian .\n Marasa teken dewek tusing nyidayang ngalahang bangken I Lengare buina marasa dewekne kenyel cagcag-cigcig ka semane ia lantas buung madik Ni Luh Layang .\n I Widara lantas murang-murang laku matinggal uli ditu .\n Keto unduk anake ampah kadropon malaksana dulurin tuna pepineh tung kuang pangunadika tan urugan nemu sengkala wiadin sakit hati .\n