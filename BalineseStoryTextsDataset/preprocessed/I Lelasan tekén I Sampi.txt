I pidan ada kone alas madurgama kawawa ban I Sangmong .\n Yening lakar ngadilin watek burone ane malaksana pelih I Sangmong kawantu ban I Lutung .\n Kacerita ne jani I Lutung lakar ngadilin I Tumisi I Capung Bangkok I Blatuk I Kunang-kunang I Beduda muah I Sampi .\n Ane paling simalu lakar madilan tuah I Tumisi kene petakone Wih Iba Tumisi ne makejang nyamane makaengan to ngudiang Iba ileh-ileh setata ngaba umah Ibi sing demen jenek dini .\n Keto I Lutung matakon .\n Masaut lantas I Tumisi Aksamang Icang Jero Lutung ane makrana tiang ileh-ileh ngaba umah sawireh jejeh pesan tiang teken ia I Capung Bangkok ia setata mailehan ngaba ngaba tumbak poleng .\n Buin pidan jai a suud ngaba tumbak poleng kala ento tiang lakar suud ngindang ngaba umah.\n Sawireh kta sangkene I Tumisi jani aliha I Capung Bangkok ban I Lutung laut katakonang Wih Iba Capung Bangkok ne ulian iba makrana I Tumisi ileh-ileh ngaba umahne .\n Kai mataken jani teken Iba Nak ngudiang Iba ileh-ileh ngaba tumbak poleng Masaut kone I Capung Bangkok Kene Jero Lutung ane ngaranang tiang ileh-ileh ngaba tumbak poleng sawireh to nyamane I Blatuk nepak kulkul bulus .\n Kaden tiang ada pancabaya.\n Beneh dingeha pasaut I Capung bangkoke yen ada kulkul bulus patut pesu ngaba gegawan pet ada pancabaya pang elah mapitulung .\n Sawireh buka keto ngencolang I Lutung ngalih I Blatuk tur matakon kene .\n Wih Iba Kedis Blatuk Nak ngudaing Iba ngedig kulkul bulus Kanti pesu I Capung Bangkok ngaba tumbak poleng .\n Nak kenken unduke Masaut jani I Blatuk kene munyinne .\n Naweg Jero Lutung ane makrana tiang nepak kulkul bulus sawireh I Kunang-kunang ileh-ileh ia ngaba api .\n Jejeh keneh tiange nyanan tunjula umah brayane .\n Buin I Lutung marasa tusing ja pelih I Blatuk ngedig kulkul bulus .\n Jadi aliha I Kunang-kunang tur katakonin Ih Iba Kunang-kunang nak ngudiang Iba indeng-indeng ngaba api Iba ane makrana I Blatuk nepak kulkul .\n Masaut I Kunang-kunang Kene to Jero Lutung .\n Ane makrana tiang ileh-ileh ngaba api sawireh I Beduda setata ngurek tanah di jalane .\n Yen sing tiang ngaba api peteng jalane tusing beneh ban majalan .\n Jani I Beduda aliha laut katakonin Wih Iba Beduda ne Iba setata ngusak-nguakang jalan kanti I Kunang-kunang ngaba sundih ngentasin jalane .\n Nak ngudiang telah urek Iba jalane Masaut I Beduda kene munyine .\n Naweg Jero Lutung Yen amone gede-geden tain sampine kal depang keto mauyag di jalane Tiang ngurek jalane sawireh nulungin brayane apang tusing kanti ngenjekin ain sampi .\n Lunga Ida Sang Prabu kacingak jalane tusing misi tai .\n To makrana urugang tiang tain sampine .\n Jani aliha I Sampi tur katakonin Wih Sampi sajan Iba sing ngelah pangrasa setata meju di jalan-jalane .\n To makrana I Beduda ngurek jalane ngurugang tain Ibane .\n Kacerita I Sampi tusing ngelah pasaut .\n Ditu lantas I Sampi kesisipang sawireh ia lempas teken kasukertan jagat tusing nguratiang karesikan lingkungan .\n Ne jani I Sampi wenang dadi tetadahan Sang Raja Sangmong .\n Kacerita ngeling kone I Sampi sleguk-sleguk mangenang ibane lakar katadah ban I Sangmong .\n Jani tepukina ia ngeling ban I Lelasan .\n Matakon kone I Lelasan Ih iba Sampi nak ngudiang Iba ngeling cara anak cerik Baas amonto geden Ibane buina siteng dadi bisa ngeling sleguk-sleguk Nak kengken unduke Masaut I Sampi Kene Lelasan awanan kai ngeling buka jani sawireh kai pelih tur kena kadanda pati sangkaning kai meju di jalan-jalane kai lakar tadahe teken Sang Prabu I Sangmong .\n Kasautin ban I Lelasan Bah yen tuah ento ane makarana Iba ngeling eda sanget sebetanga Kai bakal nyadia mapitulung depang kai lakar nandingin I Sangmong .\n Kema enggalang orahang pang Kai ane tadaha .\n Majalan kone jani I Sampi lakar matemu ngajak I Sangmong .\n suba kone matemu ngraos I Sampi Ratu Sang Prabu titiang sayuwakti sane iwang agia dados hyunan IDewa .\n Sakewanten wenten pabesen ipun I Lelasan mangda titiang tangkil meriki riantukan ipun jagi nandingin linggih cokoridewa .\n Yening pastika ipun kaon wawu ja kocap titiang dados hyunan Palungguh Cokoridewa .\n Masaut I Sangmong sada bangras Kenken to Sampi I Lelasan dot matanding wiring ngajak gelah dadi tusing bisa matilsang awak ia tusing kone nawang gelah Gelah siteng sakti gigin gelahe rangap-rangap kukun gelahe lanying-lanying dong tusing madaya ia buron nista cenik ngrepe lakar bani ngarepin gelah .\n Nah yen saja keto kema sambatin I Lelasan dija ia dot matanding Buin pidan Lemah yata peteng di alase yata di gunung .\n Masaut I Sampi buka kene Ipun I Lelasan jagi ngiring kayun Cokoridewa drika ring bungkil tiyinge dinane benjang .\n Nah yen suba keto gelah misadia pesan .\n Kema orahin ia I Lelasan majalan iba apang gati Keto I Sangmong nimbal .\n Gelisan satua buin manine masiat kone I Sangmong ajaka I Lelasan di bungkil tiinge sambilanga dengak-dengok I Lelasan nyandenin I Sangmong ane ngranang ia kaliwat gedeg .\n Lantas jag dengeka bungkil tiinge ban I Sangmong kanti ocel gigine engsut di bungkil tiinge .\n Ditu ia I Sangmong kalah tanding nglawan I Lelasan .\n Tur ia I Sampi luput tekening dandapati .\n To makrana kayang ka jani pasuitran I Sampi leket pesan ngajak I Lelasan .\n Yen ada Lelasan masiat ajaka Lelipi maan I Lelasan makipu di tain sampine sinah ia tusing kalah baana teken I Lelipi .\n