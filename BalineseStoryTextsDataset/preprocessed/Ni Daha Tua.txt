Kacritayang ring desa anu kocap wenten anak istri Daha tua mawasta Ni Daha Tua .\n Ipun sakadi wastane sampun tua samaliha idup nglintik newek nenten madrebe nyama braya magenah ring pondok malit tur abungkul .\n Mungguing pakaryannyane ngrahina wantah ngrereh saang ka telenging wanane .\n Palimunan Ni Daha Tua sampun bangun raris majalan ngrereh saang sampun sore meh di asapunapine kantos dalu wau ipun malipetan saking alase .\n Benjang semeng wau kocap saange punika kaadol ka pasar .\n Asapunika sadina-dina pakaryan Ni Daha Tua .\n Dadosnyane nyabran kalih rahina kocap ipun ngadol saang .\n Yadiastun asapunika santukan ipun madaar padidiana taler cukup pikolihane saking ngadol saang punika anggenipun ngupapira padewekan di asapunapine taler prasida masisa akidik .\n Kacritayang Ni Daha Tua kocap madue pisaga mapungkusan Pan Bergah .\n Pan Bergah makeh pisan madrebe pianak luh muani .\n Geginan Pan Bergah taler pateh sakadi Ni Daha Tua ngrahina ngrereh saang ka alase .\n Santukan ipun anak muani tur bajangan ring Ni Daha Tua dadosipun makehan manten Pan Bergah prasida negen saang ka pakubonannyane imbangang ring Ni Daha Tua .\n Samaliha Pan Bergah ngrahina prasida ngadol saang ka pasar .\n Yadiastun asapunika wireh Pan Bergah madaar ajaka sareng makeh seringan taler pikolihanipun saking ngadol saang kekirangan antukipun nunas .\n Di asapunapine sakayanipun mung cukup kaanggen nunas beras .\n Duaning asapunika sering taler kulawargan Pan Bergah nunas ajengan manten nenten wenten gohnyane .\n Nanging pianak kalih somahnya nenten makeh tuntutan ipun nyuksemayang pisan suecan Kawine .\n Yadiastun asapunika kawentenan kulawargan Pan Bergah sakadi sasonggane bukit johin katon rawit Ni Daha Tua tan mari idepnyane iri ring Pan Bergah .\n Sane dados dasar ipun iri tan lian duaning Pan Bergah prasida makehan negen saang tur ngrahina prasida ngadol saang ka pasar .\n Kacritayang nuju wengi Ni Daha Tua rauh saking ngrereh saang kocap ipun negak ring ampik metennyane saha tan mari ngrimik padidi Dong sajaan ja Widine mabaat-baatan sajan mapaica .\n Pan Bergah sai-sai nyidaang ngadep saang i dewek wah ngapuan nyidaang madagang tur bedikan maan pipis .\n Yen idewek dadi anak muani bajang kenken ya demen atine.\n Wau wus Ni Daha Tua ngrengkeng kadi punika kancit wenten rauh anak istri sampun lingsir pisan saha mabaos ring Ni Daha Tua Nyai Daha Tua eda nyai ngrengkeng ngorahang Widine mabaat-baatan mapaica anak mula asah antuk Ida .\n Yen nyai makeneh dadi anak muani bajang misi pinunas nyaine.\n Asapunika pajar anake jada punika ngraris ical .\n Sapeninggal anake jada punika kocap Ni Daha Tua pramangkin dados anak muani bajang .\n Duaning sampun kadagingan kadi idepnyane garjita pisan idepnyane Ni Daha Tua .\n Dening ipun sampun prasida dados anak muani tur siteng prasida ipun makeh negen saang tur ngrahina taler prasida ngadol saang ka pasar .\n Kacritayang mangkin ipun sampun makeh madue jinah raris ipun ngrereh kurenan .\n Sasampun ipun makurenan kasuen-suen kocap ipun makeh madrebe pianak luh muani .\n Duaning asapunika kocap meweh pisan ipun ngrereh pangupadiri anggenipun ngupapira pianakipune reh jinah pamelin saange setata kirangan tunasipun sareng sami .\n Sedek dina anu ri sedek ipun ngadol saang ka pasar sasampun saangnyane laku ngraris ipun ngindeng .\n I rika ipun bengong ngon ngantenang sudagare ngadol sarwa sane melah-melah .\n Tumbuh kocap manahnyane iri nglaut ipun ngencolang mulih ka pakubonan .\n Rauh ring pakubonan malih kocap ipun ngrengkeng Widine mabaat-baatan gati mapaica .\n Sudagare aji ia luh madagang liu-liu maan pipis .\n I dewek kanti bubul baonge negen saang masi kuangan dogen dedaaran .\n Yen i dewek icena dadi sudagar kenken ya demene.\n Asapunika kocap ipun ngrengkeng padewekan .\n Tan panaen kocap malih rauh anake jada sane dumun naenin panggihipun saha mabaos I pidan nyai suba tuturin sing baang ngrengkeng ngorahang Widine mabaat-baatan mapaica jani masi buin nyai ngrengkeng keto .\n Nah yen cai makeneh dadi sudagar misi pinunas caine.\n Asapunika kocap baos anake jada punika ngraris malih matilar tur ical .\n Gelisin cerita sampun sue ipun dados sudagar .\n Kocap kantos sampun sugih pisan ipun nenten kirang punapa-punapi .\n Kacritayang ri sedek ipun madolan ring pasar kocap wenten rauh Pepatih Agung sane nyengcengan panegara ring wawengkon ipun maurip .\n Kacritayang Pepatih Ida Sang Anyakrawerti sedeng malelunganan nyelehin panjakidane sane wenten ring panepi siring jagat punika .\n Wiakti kawentenan sang maha patih kadi wibawan Ida Bhatara Wisnu ri sedeng nglinggihin Garuda kabinawa pisan .\n Napimalih makeh bala sonane ngiringang .\n Busana sarwa endah mawit saking sutra gegilihan wiakti ngangobin manah sang ngantenang .\n Samaliha iringan Patih Agunge sami makta tumbak tulup minakadi taler gegawan sang bala sami kabakta ka jaba sumingkin mawibawa bala sonane .\n Kawibawan Sang Maha Patih Agung sane kairingang olih para tanda mantri ngawinang malih kosekan tangkah I Sudagar duaning wenten manah ipune mapairian ring Ida Sang Maha Patih .\n Wiakti I Sudagar manusa momo yadiastun amunika sampun pasuecan Ida Hyang ring padewekannyane ri tatkala manggihin wicara sane tiosan mabalik malih manahipune tur malih ngrengkeng kadi puniki kuangan dogen pinunase Yen buat paican Widine a janian teh i dewek jani suba madan sugih gati asing ada anak ngadep dini di peken nyidayang deweke meli .\n Nanging enu masi lacur yan rasayang i dewek padewekane wireh tusing ngisi panjak kadi anake agung di purian .\n Yen jani icena dadi Pepatih Agung kenken ya demene pipis liu ngelah panjak masi liu.\n Dereng wenten apakpakan base I Sudagar ngrimik kadi ring ajeng kagiat malih rauh anake odah sane dumun naenin asung ring pasikian I Sudagar punika .\n Anake odah punika ngawentenan baos kadi puniki Nah cai sudagar maisi buin pinunas caine kadi pakrimik caine i busan.\n Wus mabaos kadi punika anake lingsir punika raris mur tan pabekas .\n Kacritayang malih I Sudagar kocap sesampun wenten bebaosan kadi punika tan asue ipun nyantosang pasuecan Hyange saget ipun polih dedauhan mangda tangkil ka puri .\n Ring purian I Sudagar kaadegang dados Pepatih Agung tur kapicain panjak makweh pisan .\n Kadi ngipi lemah yan upamiang kawentenan ipun I Sudagar tan pasangke saget ipun dados patih saha biuhing bala wadua .\n Sesampun dados Pepatih Agung malih wenten sane nyantulin manahnyane sangkaning kari wenten sane baduuran .\n Duaning asapunika raris metu paidepannyane mangda prasida dados Agung .\n Pinunasnyane kocap malih kadagingan .\n Tan asue I Patih Agung sampun nyakrawerti dados Ratu wibuhing brana miwah bala wadua .\n Malih sesampun nyeneng dados ratu nenten ledang pakayunane duaning makueh wenten para ratu sane nyakrewerti ring jagate .\n Pikayunan iri kari ngliput anggan anake agung turmaning malih ida mapinunas ring Ida Sang Hyang Widi mangda kadagingan Inggih Ratu Sang Hyang Widhi mungpung palungguh Betara sueca ring titiang mangkin mangda malih palungguh Betara nglinggihin pinunas titiange .\n Mungguing pinunas titiange mangkin mangda prasida titiang ngaonang para ratune sami mangda titiang newek ngodagang jagate sami saduur tanah sabeten langit .\n Samaliha Ratu Sang Hyang Widi banget pinunas titiang mangda Ida nenten malih ngwasa-wasi jagate ring madia pada kanggeang suargane manten drueang Asapunika pinunas ida anake agung majeng ring Ida Sang Hyang Widi .\n Ri wus mapinunas kadi ring ajeng tan asue Ida Anake Agung nedunang kaulanidane sami saha sikep pacang magegebug ring para ratune ring madia pada .\n Gelisin cerita jangkep sampun pawarah-warah idane ring para baudanda tanda mantrine pacang lunga magegebug .\n Pamargan idane mayuda yukti-yukti nenten anut ring swadarmaning darma yuda .\n Sami para baudanda kapandikayang majejarah ngubat-abit sahananing sane kapanggih samaliha kantos marikosa istri-istrine sane kapanggih .\n Tan critanan gelising cerita sampun makeh kocap para ratune kaonang ida ring payudan .\n Yadiastun sampun labda karya pamargan ida magegebug sakewanten kari wenten asiki Ida Sang Prabhu sane nenten prasida antuk ida ngaonang .\n Sane mangkin ri tatkala wengi sesampun mararean yudane kacritanan ri sedek Ida Sang Prabhu merem ring pasraman dereng majanten ida makolem saget malih rauh anake jada sane dumun saha baos Ih cai Anak Agung loba buat pinunas caine mantuk ring Ida Sang Hyang Widi liunan suba kalinggihan .\n Kewala pinunas caine apang prasida cai padidian ngodagang gumine sabeten langit saduur tanah ento sing lakar kalinggihan reh bes sanget ngulurin keneh loba jela iri ati padewekan caine.\n Asapunika kocap panguman saha pamatbat anake jada punika ring Ida Anake Agung .\n Taler sausan mabebaosan sada bangras kadi punika kocap malih anake jada punika ical tan pawekas .\n Yukti-yukti kadi pamastu dahating sidi baos anake jada punika duaning nenten asue sesampun anake jada punika kesah saking Ida Anake Agung tan pasangkan wenten sabeh bales maduluran kilap-tatit tan pararean .\n Kelep-kelepe kabinawa pisan kadulurin taler antuk suaran krebek-klepug saling sautin .\n Sami para panjak idane ajerih turmaning pati lapu ngruruh genah ngetis .\n Makeh tarune ageng keni sander krebek kantos puun sengeh daunnyane ambu angit maimpugan ngebekin buana ngawinang sami kaulanidane pakraik ngruruh genah masayuban .\n Krebeke taler nyander pasraman Ida Anake Agung kantos puun taler kacritayang Ida Anake Agung tan luput tur keni sander krebek kantos puun sengeh layonidane .\n Asapunika kojarannyane sang sane mapikayun loba tur jela iri ati .\n