kacerita sang bupati ring Patali nagantun dahating subaga wirya wyakti ratu wibuh kabyuhaning wadwa kajerihin antuk para ratune sawewengkoning Jambuwarsadwipa samian reke ngaturang upeti ngawarsa .\n Tan patandingan antuk kalewihan ida sang prabu saantukan sapanyeneng ida tan wenten pisan ida nahenin madrewe pakayunan meweh angan apisan dening jagate sami gemuh raharja .\n Yan kopamayang kawibawanida sang prabu wyakti tan bina kadi Sanghyang Wisnu nyakala tan mari ngetisin jagat .\n Akeh yen ceritayang antuk kasubagan ida sang prabu .\n Munggwing pesenganidda sang nata Prabu Aiswaryadala .\n Papatihe maparab Ki Patih Bandeswarya .\n Dane Ki Patih Bandeswarya satata ngiring angulih-ulih amerih sutreptining nagara kasarengin antuk para punggawa miwah sakatahing para tanda mantri pada widagda ngenterang jagat sidi wakya sandi ngucap reh tan mari nganutin linging aji agama Kutara Manawa kalih sastra sarodresti makawinan nenten wenten sane makewuhin .\n Caritayang KI patih Bandeswarya madrewe putri istri adiri mapesengan Ni Diah Tantri kalintang ayu munggwuing warna wyakti tan patandingan iriki sasoring akasa wyadin antuk kagunan kawicaksanayan tur kapradnyanan sampun kajanapriya makadi sampun puput indik saraswatine kaincep antuk Ni Diah Tantri .\n Yan munggwing kajejgegan kadi Hyang Ghiriwadhu satatu amangun hyuning rat .\n Kasumbungang pisan antuk para wikune buat kalewihan warna kalih kagunan Ni Diah Tantri kala punika wyakti nenten wenten nyaminin ring jagate .\n Dening asapunika kenginan kapireng antuk ida Sang Prabu Aiswaryadala raris ida mapakayun pacing nglamar Ni Diah Tantri pacing kajumenengang pramiswari .\n Nanging pakayunan ida kadi kemad pacang ngarsayang ring Ki Patih Bandeswarya .\n Irika raris sang prabu nglocita pangindrajala .\n KI Bandeswarya kapangandikayang ngaturang anak istri anom tur ayu adiri nyabran rahina .\n Dane Ki Patih Bandeswarya ngiring sakadi pakarsanida sang prabu nyabran-nyabran ngaturang wanita anom tur ayu adiri .\n Dening sapunika kasuen-suen telas para istrine ayu tur anom sampun katur .\n Kala irika dane Ki Patih Bandeswarya kalintang epuh ring kayun .\n Sabudale saking manangkil ngraris dane ka taman kantun makakampuhan kalih nyungklit jag dane merem ring taman antuk dahating osek pakayunane .\n Dane I Gusti Ayu Biang raindane Ki Patih Bandeswarya uning ring indik rakane asapunika raris gelis ngesengin putrane Ni Diah Tantri kapangandikayang nunasang ring ajine makajalaran dane kadi kalangkung sungkawa ring kayun .\n Ni Diah Tantri tan tempal ring pakayunan biange tumuli mamargi ka taman matur pitaken ring ajine .\n Ajindane maridartayang saindik-indik .\n Sausan ajine marityaksayang punika tumuli Ni Diah Tantri matur pinunas mangda dane katur ring sang prabu .\n Dening sapunika raris Ki Patih Bandeswarya mabbawos ring raine I Gusti Ayu Biang .\n Gelising carita sampun igum pawilangane pacang ngaturang Ni Diah Tantri .\n Benjangane semeng dane Ni Diah Tantri raris katur ka puri ring sang prabu Aiswaryadala .\n Punapi ledang pisan arsanida sang prabu dening sampun kasidan kadi pangaptine .\n Kocap sampun surup surya sampun reke wengi ida sang prabu jagi merem kairing antuk Ni Diah Tantri saha panyeroan asiki .\n Sang prabu raris ngadikayang Ni Diah Tantri amijeti suku .\n Sang kapangandikayang sairing .\n Jantos dawuh tiga wengi reke dane Ni Diah Tantri mamijet sukunida sang prabu kandugi dane arip .\n Irika raris Ni Diah Tantri ngandikayang parekan mamecikang damar .\n Wus punika raris dane ngandika panyeroane kapangandikayang nyatua .\n i panyeroan matur tan wenten uning nyatua sakewanten ipun demen miragiang .\n Sang prabu raris nundik panyeroane antuk cokor .\n I panyeroan uning ring wangsit anyingid tumuli raris ipun ngaturin Ni Diah Tantri mangda dane nyatua .\n Ni Diah Tantri raris angutara saloka kadi ring sor puniki .\n Pangater Satua .\n Wenten katuturan satua sane riin ne sampun tigang undag mangkin .\n Punika sane tigang undag angkupang mangda ratep ring sane mangkin .\n Kocap kala irika anake ngrereh pagustian duk ida Sang Garuda ngiring ida Sanghyang Hari daweg pamuteran Wanaragirine 90 paletan neh satuane sane mungguh iriki .\n Janma wiadin satone keh ipun 310 diri sane akunggahang ring satua puniki .\n Samalih kasarengang ring pawiaran pisaca punika marep ring brahmana raris katepasin wiara punika antuk ida sang prabu Aji Darma .\n Wiwitan wiarane marebatin anak istri nglantur raris ring katuturan andakarana payudan lembune .\n Ënto mbok nuturang teken nyai jani melahang madingehang satuane .\n Munggwing witing caritane ane malu enu aru-ara gumine nrawang-nruwung buat pamahayu panca bhutane wiakti telas tan kari makaggehang kadi ne sampun-sampun .\n Caritanan buin sueca ida Sri Dewi Swara mangda mawantun rahayun jagate kadi ne sampun-sampun kerta nagara .\n Kawit ada prabu di Matila nagantun .\n Wit ida sang prabu punika sapuniki wenten resi maparab Bagawan Daksa olih kasapa antuk mantune ne maparab Dewi Nilawati .\n Punika awinan Ida Bagawan Daksa tedun manjadma jumeneng nata maparab Maharaja Manu .\n Ida Sang prabu Manu maputra asiki maparab Maharaja Ikswaku .\n Maharaja Ikswaku maputra Aiswaryadala .\n