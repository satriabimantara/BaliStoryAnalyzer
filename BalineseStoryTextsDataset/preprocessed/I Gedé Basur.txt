Kacerita ada anak tua siteng ngelah pianak aukud madan I Wayan Tigaron .\n Memenne suba ninggalin mulih ka tanahe wayah .\n I Gede Basur sugih kaliwat tanah karang tegalan muah carikne liu pesan .\n Sajawaning ento maimbuh ia sakti bisa ngiwa ngelarang aji ugig mamati-mati wang tan padosa .\n Di Banjar Sari ada Jero Bendesa ngelah pianak dadua ane kelihan madan Ni Sukesti ane cerikan I Rijasa .\n Ni Sukesti jegeg pesan pangadege lanjar susune nyangkih kenyeme manis liate buka tatit boke demdem tur samah yen sawangang di suargan satsat dedari Nilotama .\n Bendesane ento madan I Nyoman Karang .\n Kurenane suba mati kena cetik dugas pianakne enu cerik-cerik .\n Dugase ento ia luas ngajanan mispisin ka umah Ni Rempag teked jumahne maplisahan kone ia nyakitang basang tur tusing dadi tulungin nglaut mati .\n telah papineh I Nyoman Karange pianakne enu cerik-cerik kurenan ngalahin mati .\n Ni Rempag prajani luas ngumbara joh-joh desa .\n Kacerita jani di Banjar Sekar ada anak luh balu madan Ni Subandar ngelah pianak luh aukud madan Ni Garu .\n Dugas enu pada cerik ia demen malali-lali ajaka I Wayan Tigaron ngulungang sentul sambilanga madedemenan magelanan .\n Di subane pada bajang taruna dadi I Wayan Tigaron tusing enu demen teken Ni Garu ia ngedotang Ni Sukasti nanging Ni Sukasti tusing ngelah keneh bakal mekurenan teken I Wayan Tigaron .\n Kacerita di Banjar Sekar ada anak madan I Made Tanu manyama ajaka dadua muani-muani .\n I Made Tanu ngelah pianak muani aukud madan I Wayan Tirta memenne suba mati dadinne balu masi ia I Made Tanu .\n Jani kacerita I Basur mamadik ka umah Nyoman Karang ngidih I Sukasti bakal antenanga ngajak pianakne .\n Di jalanan I Gede Basur nadtad madik matututan I Pondal .\n Suba teked di umah I Nyoman Karang jag macedes negak di balene sawireh tau teken dewek sugih sakti tur matingkah ngodag-odang .\n Jani katakonang ban I Nyoman Karang Ih Beli Gede uli dija busan tumben Beli mangguran mai Kasautin ban I Gede Basur Kene Nyoman beli teka uli jumah mula mabuaka mulih mai .\n nunas ica kapinin Cai Beli ngidih papojolan pianak Caine Ni Sukasti bakal baang beli I Tigaron .\n Kengken ja keneh Caine ngajahin dini beli jag sukserah .\n Jawat kuda ja nelahang sailen-ilen upakara kewala Caai bisa ngorahang jag suba ada eman baan beli ngitungang .\n Masaut I Nyoman Karang Kene Beli yen ento ane bakal itungang Beli tiang nyerahang dogen sara ja ia cenik-cenike apa ke ada kembang kenehne soang-soang tiang nugtug dogen .\n Tonden pragat reraosan ia ajaka dadua saget ada buin tamiu teka kapernah misan I Nyoman Karang sing ja ada len tuah I Made Tanu marerod ajaka dadua .\n Tetujonne teken I Wayan Tirta .\n Matakon I Nyoman Karang Made uli dija busan dadi tumben teka mai .\n Masaut I Made Tanu Beli tiang mula uli jumah teka mai bakal nunas ica teken beli apang I Tirta ja anggon mantu ajak ia dini ajahin kanggo jua beli tiang belog jugul tur maimbuh tiwas .\n Suba nyarik raosne I Tanu makebles Ni Sukasti uli jumah matene laut ngraos Ih bapa Made kema suba bapa mulih Tunden jep mai beli Wayan Tirta apang ada ajak tiang makaengan dini .\n Nah sawireh I Nyoman Karang mula sadia nyerahang teken pianakne jani suba pasti ane bakal nyakina teken Ni Sukasti tuah I Wayan Tirta .\n Lantas mapamit I Made Tanu tekemng I Nyoman Karang nglaut nyrutcut pejalane ngamulihang sawireh suba pasti ane nyakina teken Ni Sukasti tuah pianakne I Wayan Tirta .\n I Gede Basur sawireh ningeh munyinne Ni Sukasti buka keto tan makadi-kadi gedeg basangne jengah tur sebet atinne laut mulih tan papamit ngedesem .\n Teked jumahne kajajagin ban I Wayan Tigaron Kengken bapa tunden tiang luas mapadik Sida sing sidane nang tuturang ken tiang .\n Masaut I Gede Basur Kene Cening bapa suba kema reramane suba ja mebasang kewala I Sukasti len kenehne di arepan bapanne ia mesenang anak muani I Tirta kone nyakina .\n Yan dadi bapa ngidih ane lenan ja kanggoang Liu ja ada anak luh Ane encen bakal kenehang cening Ni Garu masih jegeg.\n .\n Masaut I Wayan Tigaron yen amonto te sugih tur saktin bapane bantes ngalihang anak luh aukud tusing mapikolih Kanti lengar malajahin pangliakan eda suba buin ngalih ane lenan tiang tusing ja lakatr nganten .\n Jeg prejani engsek mablengek tangkahne I Gede Basur misi beneh karasa raos pianakne .\n Mapan ia mula biasa nglaksanang ane madan aji ugig anesti aneluh anerangjana suba nyaluk sandikala ditu ia ngawitin ngerangang baan aji silib lakar nyakitin Ni Sukasti teken reramane I Nyoman Karang .\n Kacarita ane jani agia I Gede Basur ka setrane ngaba canang maduluran sanggah cucuk lenga wangi burat wangi mabe siap biing brahma .\n Teked di setrane ditu ia ngregepang yoga makejang kulitne mabading Wisnune mulih ka Brahma laut nunggalang suku bokne magambahan tur nyumbah lawut nuding .\n Layahne lantang nganteg ka tangkah .\n Makeber nganggar klewang .\n Katon umah kadi tegal sing madingding sing ada tukad sing ada pangkung jag asah .\n Kacerita ne jani suba kone enggal teked jumahne I Nyoman Karang mencegan di punyan jakane masimbangan .\n Uli ditu kone baana ngacep nunasicayang apang Ni Sukasti kena kasakitan .\n Sangkal kayang jani di Bali tusing enyak anake malula jaka sajeroning penyengker sawireh jakane ento tongos destine maslikuan .\n Pamragat satuane I Gede Basur kekalahang ban Ni Garu disubane ia maan pica uli Ida Batari Durga .\n