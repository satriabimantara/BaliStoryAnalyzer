Ada tuturan satua I Kidang teken I Cekcek .\n Kacerita I Kidang nyangkepang timpal-timpalne .\n Di duurne I Kidang nyangkepang ada cekcek abesik ngepil di langit-langit umah pasangkepanne .\n Di sedek I Kidange nguntul laut ngenceh ba duur kenaina I Kidang baan enceh Cekceke .\n Duaning kaketo dadi brangti I Kidang kene munyinne Yeh ne iba cekcek dadi kaliwat langgia pesan iba tekening kai .\n Dadi iba ngencehin kai tur bani iba ngungkulin kai masangkepan .\n Buina budi kenken ento iba saking iba mabudi matiang kai .\n Apa iba mabudi nandingin karirihan kaine .\n Indaang jani dini pesuang karirihan ibane apang kai nawang Keto pamunyin I Kidange lantas masaut I Cekcek nah iba kidang bas liwat-liwat iba nyakitin kuping pamunyin ibane teken kai .\n Kene sujatin kaine saking kai mabudi nawang karirihan ibane.\n Mara keto munyin I Cekceke lantas masaut I Kidang Ih iba Cekcek lamun iba mabudi nawang karirihan kaine jalan jani magangsar-gangsaran malaib tur ne tampul umah pasangkepane anggon pasuryakan nyen ja malunan neked di tampule ne ia menang .\n Tur yan awake kalah lautang awake tampah ajak nyaman ibane makejang Dening keto munyinne I Kidang lantas masaut I Cekcek nah Kidang yen bantas keto kai nandingin karirihan ibane nanging da jani ane buin mani kawitin patandinganne.\n Keto munyin I Cekceke lantas I Kidang nyak ajaka buin maninne matanding .\n kacerita jani dening suba pada pragat pasubayanne lantas I Cekcek makeneh-keneh kene kenehne .\n jani kenkenang nayanang dening ia mula gancang mlaib .\n Ah melah jani kene abete madaya alih timpale kumpulang ajak makejang ditu lantas i dewek mapitungan ngajak timpale.\n Disubane suud makeneh I Cekcek lantas ataga timpalne makejang .\n Buin kejepne teka lantas timpalne makejang lantas ngomong I Cekcek teken timpalne .\n Ih cai pada jani beli kene teken cai sawireh beli ane buin mani lakar matanding ngajak I Kidang malomba mapasuryakan tampul umah pasangkepe nyen ja malunan teked di tampul umahe ento ane menang .\n Dening I Kidang mula gancang mlaib yen jani tusing indrajalaang janten beli kalahanga yen kalah baan I Kidang jalan tampah ajak makejang dening ia I Kidang masubaya keto .\n Cendekne jani kene dayan beline cai Cekcek dini nongos di tampule beli nongos di punyan kayune di lakar tongose nyumunin mlaib .\n Yan prade I Kidang makaukan lantas cai masaut .\n Keto masi di mlipetane beli nyautin pakaukanne I Kidang.\n Keto parembugne I Cekcek .\n Gelisin tuturan satua jani teka dina pasubayanne tusing makelo lantas teka I Kidang tur ngomong Ih Cekcek jani suba payu muber-uberan.\n Masaut I Cekcek nah payu sakewala jalan ngawitin uli di punyan kayune Jalan keto I Kidang .\n Dening keto madabdaban lantas I Cekcek tur ngingetang parembugne ane ibine .\n Jani malaib lantas I Kidang tur kauk-kauk suba Cekcek Suba jani payu keto I Cekcek .\n palaibne I Kidang masepuk baana buke .\n Jani cerita das nganteg di tampule I Kidang mlaib lantas makaukan ih Cekcek cai dija Masaut I Cekcek ane di tampule Kai dini di tampule Kidang.\n Mara keto ngomong I Kidang beh saja ririh cai Cekcek .\n Nah jani buin mlaib mlipetan.\n Ngulahang pesan I Kidang mlaib kanti bungkut-bungkut dewekne .\n Keto masih mara das neked di punyan kayune makaukan lantas I Kidang neked dija cai Cekcek Masaut I Cekcek di punyan kayune Kai suba dini di punyan kayune.\n Di subane neked di punyan kayune ngomong lantas I Cekcek ih iba Kidang jani sawireh makapindo iba kalah malomba men kenken iba inget teken pasobaya Masaut I Kidang Nah cai Cekcek kai inget pesan teken janji dening kai saja kalah baan iba da iba nampah kai .\n Cendekne kai ngidih tempo teken iba .\n Nah Cekcek mani puan kai mati dinumitis kaine buin acepok kai manadi siap biing selem miananan tur yan cai mati disubane cai numitis manadi siap buik kuning rajah kebek ditu mara patut cai ngalap dirin kaine.\n Keto pasobayan I Kidange teken I Cekcek krana I Cekcek sing ja payu nampah I Kidang dugase ento .\n Keto katuturan siape biing kalahanga baan siap buik kuning rajah kebek kala di patajenan .\n Don klampuak don kunyit satua bawak buin kincit .\n