kacerita di desa Anu ada kone anak madan Pan Angklung Gadang .\n Yen di pawangwangan jlema bocok mapi-mapi belog mirib tuara ten nawang kangin kauh nanging yen tlektekang dayanne kerepan taken bulun meng .\n Pan Angklung Gadang ia mamarekan di purian .\n Kocapan sedek dina anu Ida Anake Agung makayun pacang lunga ka gunung tumuli ngandikain Pan Angklung Gadang Ih Bapa Angklung Gadang gelah jani lakar luas ka gunung kema iba ngeteh-etehin jaran apang enggal Inggih sandikan Cokor I Dewa titiang sairing keto atur Pan Angklung Gadange nglaut bangun ngenggalang nyemak kuda palinggihane tur kaeteh-etehin kapasangin kakepuh kundali ambed ikut muah canggah bias makejang pada mablongsong slaka .\n Di subane pragat lantas Pan Angklung Gadang matur Inggih Ratu Dewa Agung puniki sampun puput antuk titiang durusang Cokor I Dewa munggah Lantas Anake Agung ngamunggahin kuda tur buin ngandika Iba Angklung Gadang kema jemak pacanangan gelahe jalan iba ngiringang gelah jani Inggih sandikan Cokor I Dewa .\n Raris Ida Anake Agung manglinggihin jaran maalon-alonan kairing ban Pan Angklung Gadang negen kompek pacanangan .\n Gelising satua pamargin Ida Anake Agung manglinggihin kuda kairing olih Pan Angklung Gadang suba kone joh ngliwat desa kaget macepol blongsong ambed ikute nanging tusing duduka teken Pan Angklung Gadang .\n kacerita jani suba kone di gunung tumuli Ida tedun sakeng kudane tur kacingakin kudane makocogan pesu peluh kandugi kawaspada antuk Ida penganggen kudane kuang blongsong ambed ikute kecang raris Ida ngandika Ih iba Angklung Gadang .\n Sawireh iba majalan durian iba tusing ajin blongsong ambed ikute kecag Matur Pan Angklung Gadang Inggih Ratu Dewa Agung wantah kantenang titiang sakewanten tan wenten purun titiang ngambil punika santukan durung wenten pangandikan Cokor I Dewa .\n Ngandika Ida Anake Agung Dong iba Angklung Gadang nguda sih iba belog pesan .\n Suba ajinang iba slakane ulung masih tusing iba ngelah keneh nuduk nagih orahin dogen .\n Nah mani puan yen iba ngiringang gelah lamun ada macepol uli di jarane duduk men enggalang penpen di kompeke Inggih sandikan Cokor I Dewa titiang sairing Tan kacerita Ida Anake Agung di gununge jani suba lingsir makayun Ida mantuk saha ngandikain parekan Angklung Gadang cawisang jarane eteh-etehin gelahe lakar mulih ne jani Angklung Gadang matur Inggih .\n Laut bangun ngenggalang nyemak jaran tur kaeteh-etehin .\n Di subane pragat lantas ia matur Inggih Ratu Dewa Agung puniki sampun puput antuk titiang durusang Cokor I Dewa munggah Lantas Ida Anake Agung nglinggihin kuda adeng-adeng kairing antuk Pan Angklung Gadang negen kompek pacanangan .\n kacerita suba kone jani rauh di tepin desane kandugi ada pacepolpol uli di jarane .\n Mara ajinanga teken Pan Angklung Gadang lantas encol ia manuduk tur kapenpen di kompek pacanangane tur kategen laut majalan .\n Nglajur pamargin Ida critanan rauh suba di bancingah raris tedun Ida saking kuda mangraris Ida ka purian .\n Kompeke ne tegen Pan Angklung Gadang lantas timbalina teken panyeroane tur kagenahang di balene di ambene .\n Pan Angklung Gadang ngembusin eteh-eteh jarane nglaut nyutsut peluhne .\n kacerita jani Ida Anake Agung mlinggih di balene makayunan ngrayunang canang laut Ida ngungkabang kompek .\n Dadianya kacingak antuk Ida kompek pacanangane bek masegseg misi tain jaran kandugi caneg Ida tur menggah pesan saha nauhin Pan Angklung Gadang .\n Égar kenehnyane Pan Angklung Gadang parek masila tapak kasengguh lakar kaicen lungsuran .\n Bumara ia masila tur nunas lugra lantas Ida ngadeg nglaut ninjak tendas Pan Angklung Gadange kadulurin pangandikan bangras kaki klewaran ibane ngajahin sangkan bisa iba menpenin kompek gelahe tain jaran Mara amonto Ida ngandika buin ningtingang cokor ukuh ninjak enggalan kagelut cokor Idane teken Pan Angklung Gadang sambilanga matur sisip Inggih Ratu Dewa Agung duaning Cokor I Dewa ngandikaang titiang lamun ada ulung uli di jarane duduk nyen penpen di kompeke asapunika pangandikan cokor idewa ring titiang .\n Sane di wau wenten kantenang titiang macepol saking kudane raris duduk titiang tur genahang titiang ring kompek pacanangane .\n Inggih sane mangkin yening titiang kabaos sisip durusang puputang titiang ne mangkin Mara keto kapireng atur Pan Angklung Gadange raris Ida meling teken pangandikane i tuni kabawes-bawesang ragan Idane iwang ngandikain I Angklung Gadang mawinan prajani Ida ledang tur ngaksama teken Pan Angklung Gadang .\n kacerita buin puanne buin Pan Angklung Gadang kandikaang ngiringang masiram tumuli Ida mamargi ka tukade kairing ban Pan Angklung Gadang .\n Di subane rauh di tukade raris Ida makayun makebotan tumuli Ida nyongkok duur batune di tengah tukade .\n Pan Angklung Gadang masih bareng nglesitang kamben nyongkok duur batune di luanan Ida Anake Agung tur ia maseden mligedan mesuang bacin .\n Kandugi bendu pesan Ida tumuli kajambak boknyane Pan Angklung Gadang tur kasilemang kanti slegak-slegak .\n Jani suba taanang dosan ibane langgia tur tan pasemu teken gelahe .\n Mara keto dingeha pangandikan Idane laut Pan Angklung Gadang ngenggalang nulengek tur nyumbah nunas pangampura Inggih Ratu Dewa Agung boya ja titiang sangkaning langgia ring Palungguh Cokor I Dewa mula titiang mamanah subakti pisan mamarekan ring Cokor I Dewa .\n Sakadi mangkin Cokor I Dewa makoratan bacin Cokor I Dewa anyud ngatebenang manah titiange mangda rauhing tain titiange taler bakti ngiring bacin Cokor I Dewa keto aturne Pan Angklung Gadang kandugi ica Ida Anake Agung nuli ngandika Nah Pan Angklung Gadang jani kema suba mulih suud suba iba mamarekan teken gelah Suba kone keto kacerita jani Pan Angklung Gadang nongos di Desa Anu ngajak kurenannya tur ngelah kuluk berag abesik .\n kacerita ne nyanan dauh telune banjarane lakar masangkepan .\n Dadiannya Pan Angklung Gadang inget teken dewekne danda bane tuara sangkep ne abulan .\n Lantas ia nagih pipis duang dasa teken kurenanne tur clepanga di jit kulukne .\n Suba keto laut ia nyemak saput tur majalan sambilanga ngaukin kulukne .\n kacerita jani krama banjare suba pepek masangkepan ditu laut Jero Klian ngujangang kramane ne mutranin .\n I Sendi .\n Tiang nika .\n Naur nika Sret ngembud satakan laut mayah .\n I Tampul .\n Tiang Mangkin mangkin tiang naur .\n Krasak-krisik ngagah bebuntilan nglaut mayah .\n Nah suba kanti pragat pailehne nuduk putra jani buinJero Klian ngujangang nuduk bebakatan ne tuara sangkep abulan .\n I Lambang .\n Tiang naur nika .\n Geblos mesuang pipis uli di pakadutanne tur metekang nembelas keteng .\n Pan Angklung Gadang .\n Tiang mangkin mangkin tiang naur nika .\n Ditu laut Pan Angklung Gadang masebeng rengas tur ngaukin kulukne Kuluk kuluk kuluk kletak kletak kletak .\n Duk ento nujuang kulukne di batan padagangan anake nyilap-nyilap tekor .\n Mara kulukne ningeh munyin pamekelne lantas ia nyagjag ikutne kitir-kitir .\n Jero Klian buin nulakin ngujangang Pan Angklung Gadang kenken mayah Krama banjare makejang matolihan medasin sasolahan Pan Angklung Gadange .\n Pasaurannya Pan Angklung Gadang Mangkin tiang kari ngambil jinah .\n Ditu laut tendas cicingne kasorogang .\n ikutne kakenjirang kanti mining jit cicingne laut kacanggem aji bungut tur klecot-klecotanga teken Pan Angklung Gadang lantas ia nguntul nglepehang pipis uli di bungutne laut kapetekin kanggon mayah dedandan nembelas .\n Nu mesisa pipisne dadua lantas anggona meli bubuh .\n krama banjare makejang pada ngon pesan ngenehang sadian Pan Angklung Gadange ngelah cicing bisa mejunang pipis .\n Pan Angklung Gadang buin makeneh-keneh dening ia nylepang pipis duang dasa kapesuang mara plekutus jani nu dadua di jit cicing ne laut ia meli rujak aji dadua .\n Suba suud naar rujak laut ngaukin cicingne Kuluk kuluk kuluk kletak kletak kletak .\n Lantas nyagjag cicingne ikutne kitir-kitir tur buin kaklecotang memesu pipisne buin dadua ento kanggon mayah pamelin rujak .\n Paundukan Pan Angklung Gadange aketo kapedasin pesan teken I Wayan Sebetan anake kasub sugih di banjare ento .\n Dadiannya dot I Wayan Sebetan teken kulukne ento laut kadesekin Pan Angklung Gadang .\n Ih Bapa Angklung Gadang icang ja baang meli kuluk bapane bayaha ja siu .\n Bik kadong-aji alaksa Jero Wayan nagihang kuluk tiange lakar sing gediang tiang .\n Lantas buin kunjukin aji duang laksa kanti aji petang laksa masih tonden baanga .\n Buin ngomong I Wayan Sebetan Ih Bapa Angklung Gadang jalan suba aba mulihan kuluke limang laksa dogen lakar bayah kuluk bapane sarina mani puan yen bapa sing ngelah baas mai icang idihin .\n Lantas I Wayan Sebetan nyemak pipis limang laksa tur kaserahang teken Pan Angklung Gadang .\n Pan Angklung Gadang bincuh nampi pipis tur ia mapi mapi ngrumuk mamangenang cicingne .\n Tan kacerita Pan Angklung Gadang mulih negen pipis magregotan Jani kacritaang I Wayan Sebetan ngubuhin kulukne .\n Kabatek baan tangarne apang tusing di pisaga kulukne mejunang pipis lantas tegula jumahan meten tur empek-empeka baanga ngamah kenehne apang lebihan mesuang pipis .\n kacerita buin manine I Wayan Sebetan luas mabalih prajani ia meseh mapanganggo ane melah-melah .\n Bening ia anak mula ajum teken pagelahan jani mabudi ninggarang kamelikan cicingne kanti nyelap ia luas mabalih tusing mabekel pipis kacager kulukne lakar ngadianang pipis .\n kacerita suba kone ia neked di pabalih-balihan .\n bek jejel anake mabalih muah dagang sarwa endah ada ngadep woh-wohan ada madagang nasi dagang tuak buin dagang magenep sing bakat baan nyarca .\n Kocapan I Wayan Sebetan ngetakang cicingne tumuli mreren tur negak di dagang nasine laut ia meli nasi jaja woh-wohan muah tuak pada kadaar ditu .\n Cicingne masih kabeliang nasi atekor kanti begeh basangne ngamah .\n Dening cicing kamula berag buin sing pati taen ngamah jani mara uling ibi kapepekang ngamah kanti puntedan basang cicingne .\n dulurin tonden maan meju Nah suba kone makelo I Wayan Sebetan negak ditu mablanja jani lakar mayah lantas penekanga cicingne di balene .\n Kenehne apanga tinggar cicingne mara mesuang pipis apang terang anake pada ninggalin .\n Dening keto makejang anake pada gaok ningalin laksanan I Wayan Sebetan .\n Ditu I Wayan Sebetan sumingkin mraras ningtingang ikut cicingne .\n Suba kanti mluing jit cicingne lantas caploka tur klecot-klecotanga limanne sambilanga mespes-mespesang basang cicingne .\n Dening basang cicing suba puntedan kanti ngencotang pesan I Wayan Sebetan ngiup jit cicingne kandugi magadeblos memesu tai katos macelep ngliwat kakolongan cangkemne masih bek ngemu tai .\n Kanti keles baana nyanggem jit cicingne lantas telah tainne katos dadi tai missing makecret bek tangkahne muah kambenne I Wayan Sebetan maguegue kena tain cicing mising bonnyane mayuryuran ngebekin warung kanti onya rarud anake mablanja ditu kayang dagang masih uyut makwewengan tuara kodag ngadek bonne pengit marungan .\n Kocapan I Wayan Sebetan ngencolang ia bangun tur mlaib ka tlabahe ukek-ukek delu-delu utah utah malebleban ia di tlabahe sambilanga ngumbah panganggonne .\n Suba keto nglaut ia mulih mapanganggo belus .\n Di subanne neked jumahne ngenggalang ia meseh .\n Ditu ia mara mrasa jengah pesan inget teken undukne mablanja masih tonden mayah kandugi ngencolang ia nyemak pipis tur katitipang katundenang mayah pamelin dedaarane ne daara i busan .\n Uling sekat ento I Wayan Sebetan tusing pati juari pesu nganggur dulurin liu anake pada nyenggakang kene sesenggakanne Sasukate ngelah punyan pipis taen ngelek tain cicing .\n Nah jani buin critayang Pan Angklung Gadang .\n Suba kone kasuen-suen lantas ada saya teka ngarahin Pan Angklung Gadang Bapa Angklung Gadang icang mapangarah buin mani sangkepane di banjar apang bapa mungkah utang bapane di banjar .\n Yen tusing nyidaang mungkah buin mani umah bapane lakar madep teken banjare salah bapane ban tusing mayah putra duk sangkepane di dua bulan dadi nikel putra .\n Buin duk sangkepane ne abulan masih bapa tusing mayah putra sangkal nikel ina .\n Bapa mutranin siu dadi jani duang tali buin mani bapa sengkerne mungkah keto munyin anake mapangarah laut magedi .\n Jani Pan Angklung Gadang buin nuptupang daya laut ngaukin kurenanne Memenne awake buin mani lakar nekaang tamiu tegakan duang bale lakar ingu aji nasi jalan tragiang uli jani ento kucit nyaine tampah anggon lawar .\n Suba kone keto lantas Pan Angklung Gadang nyemak blakas nektek kayu atugel kapindanang tungked mlengget tur mapontang-pontang lantas pulasa aji mangsi kapontang-pontangin ban kudrang barak muah gadang luung pesan paturutan warnanne tur tenget pagobaan tungkede ento .\n Buin maninne palimunan Pan Angklung Gadang nampah lantas nglawar .\n Kurenanne di paon nyakan laut nglablab jukut .\n Nah suba kone tengai kacerita suba kone suud mlebengan tur pragat ngadonang lawar jejeruk gegecok jukut makejang suba pada pragat lantas Pan Angklung Gadang ngomong teken kurenanne Memenne ne laware wadahin cubek kema pejang di langgatan paone Ne nasine telung sok kema pejang di langgatan mambenge Ne jukute pejang di tengah glebege Ne jani critayang anake masangkepan di bale banjare suba uling i tuni nuduk putra dedandan ento suba pragat makejang .\n Sakewala jani nu ngrembugang unduk utang Pan Angklung Gadange sawireh jani sengkerne mungkah lantasan ia tusing ada teka mai masangkepan men jalan suba jani kema berenin ajak banjare ngadep umah Pan Angklung Gadange .\n Dening keto makejang adung parembugan krama banjare lantas mrerod pada teka kumah Pan Angklung Gadange .\n Jero Kalian tanggu malu capatina teken Pan Angklung Gadang .\n Wau rauh nika Jero Kelian durusang drikaan mlinggih Niki jero krama banjar wau rauh nika sareng sami Krama banjar wau rauh nika sareng sami .\n Krama banjare makejang pada masaur Inggih tiang mara teka .\n Nah suba kone keto lantas Jero Klian nlatarang unduk tekan krama banjare Nah Bapa Angklung Gadang Bapa mutranin pipis banjar buatan siu .\n Sawireh bapa tusing mayah-mayah putra jani suba kanti nikel ina .\n dadi duang tali .\n Dening ne malu umah Bapane anggon Bapa kantab jani umah Bapane lakar adep icang .\n Nyen ja pilih tunggal kramane bani meli aji duang tali ia ngelahang umah Bapane .\n Mara keto dingeha pisedek Jero Klian lantas Pan Angklung Gadang bengong masebeng kangen tur cengeh-cengeh mangenang lacurne lantas ia ngomong Inggih Jero Klian tiang nawegang nunas sisip ring jerone yening wantah jerone ledang tiang nunas patanggeh asasih kewanten .\n Ring sangkepane malih apisan irika tiang naur sami keto pinunas Pan Angklung Gadange Jero Klian lantas ngrembugang teken kramane .\n Krama banjare makejang tuara lega .\n Dening suba tuara kaleganin ban banjare Pan Angklung Gadang buin matur teken Jero Klian Inggih Jero Klian ndawegang antosang malih ajebos kewanten tiang jagi ngaturin ajengan Jero Klian .\n kalih krama banjare sami .\n Lantas masaut Jero Klian To Bapa ngelah nasi tuah awaregan lakar nagih ngingu anak abanjar sing salah-salah icang ngidihin bapa nasi .\n Pan Angklung Gadang masebeng jengah lantas ngaukin kurenanne Memenne kema jemak pasepane enggalang Ngencolang bangun ne luh nyemak pasepan tur suba kejangin api muah bungan asep lantas enjuhina Pan Angklung Gadang laut mulihan masaa ngasepin tungkede ne mapontang .\n Suba suud ngasepin lantas tungkede gogonga ngaba pesu mirib buka anake ngogong dewa lantas ia ngomong teken kurenanne Nah jani yatnain iban nyaine nglungsur paican Ida Batara Ne jani Pan Angklung Gadang buin mapinunasan Inggih Ratu Betara titiang mamitang ajengan tigang sok .\n Lantas slamparanga tungkede ngwer grodag ulung di lenggatan mambengne nregeng kurenanne menekang ka lenggatane tur nuunang nasi telung sok .\n Lantas duduka tungkedne tur ia jani nunas lawar acubek laut buin slamparanga tungkedne ngwer klesok ulung di lenggatan paone ne luh ngteplak bangun menekang ka lenggatan paonne tur nuunang lawar acubek .\n Buin Pan Angklung Gadang nuduk tungkedne .\n Jani nunas jukut apengedangan muah jejeruk teken gegecok lantas slamparanga tungkedne .\n Ngiur gredag ulung di glebegne .\n lantas bintit kurenanne nyemak jan lantas menekin glebeg tur nuunang jukut jejeruk muah gegecok .\n Suba kone pepek pada tragia laut kagibungang banjare pada madaar acepokan .\n kacerita duk totonan ada anak ane sugih gati bareng ditu masagi ento madan I Giur ngantiang magegaenan ngotonin pianakne buin limang dina .\n Dadi prajani I Giur dot teken tungked Pan Angklung Gadange .\n Lantas lemesina Pan Angklung Gadang tagih belina tungkedne aji alaksa buin unjuk-unjukina teken I Giur kanti aji lebak sepaa mara baanga teken Pan Angklung Gadang .\n Lantas ngencolang I Giur nyemak pipis tur suba bayahanga teken Pan Angklung Gadang .\n Lantas prajani Pan Angklung Gadang mungkah utangne di banjar sangkan buung madep umahne .\n Tan critanan gelising satua suba kone jani gegaenne I Giur .\n Tamiunne mabered kone pada teka luh muani liu pesan .\n Nanging anake ngopin makejang tusing baanga magarapan nampah nadian anake luh-luh masi tusing baanga nyakan .\n Kenehne I Giur kumandel pesan teken tungkedne lakar ngadaang be nasi muah jukut .\n Nah suba kone tengai jani suba masan anake madaar jani I Giur ninggarang kesaktian tungkedne laut asepina tungkedne tur ngaukin ancangan ajaka adasa ne lakar tundena nuduk nasine muah lawarne .\n Lantas I Giur nunas nasi adasa sok laut nylamparang tungkedne nguer krempeng kaget sembe belah buin nglantas tungkedne kena pepelengan tamiunne macabcaban mesu getih kanti klenger .\n Mara jagjagina di lenggatan mambenge teken ancangane tuara ada bebedag .\n Buin jani I Giur nylamparang tungkedne ka paon tur nunden ancanganne nuduk lawar .\n Ngwer gdabuag cubek payuk kekeb onye belah kena tungked .\n Pagrudug ancangane nyliksik ngalih-alihin lawar masih tuara nepukin lud sajawining belahan prabot makacakan di paon .\n Jani buin kaslamparang tungkedne ka glebege .\n Dadi buka tujuang ditu singala pianakne I Giur ne maotonan .\n Nguer klentang kena numpel tendas pianakne ngejetjet laut mati .\n Tamiunne makejang paklingus tuara baanga nasi ada nglikid mulih tusing morahan .\n I Giur engsek pesan makeneh jani dening bes kaliunan jani taananga len dadi ucapan bane bakat uluk-uluka teken Pan Angklung Gadang pipisne bakatanga lebak sepaa .\n Buin jani ia nekaang tamiu tusing nyidaang maang nasi .\n Len prabot-prabot telah belah kena tungked .\n Jani buin pianak mati mara ukana maotonan .\n Ento krana puret kenehne I Giur ngingetang paundukane jani dadi ucapan .\n Aketo temuna anake sugih tur demit tan paunduk buin loba teken gelah timpal mabudi magegaenan apang payu kasugihane tileh kene jani tepukin .\n