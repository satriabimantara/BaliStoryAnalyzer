Kacerita ada anak muani maumah di Banjar Kawanan ngelah kurenan suba mati .\n Ento makrana ia madan I Balu Kawanan .\n Ada masi anak luh maumah di Banjar Kanginan patuh kurenane suba ngalain mati .\n Ia madan I Balu Kanginan .\n Kacerita I Balu Kawanan demen teken I Balu Kanginan sakewala I Balu Kanginan tusing demen teken I Balu Kawanan .\n Sesai kone I Balu Kawanan nglemesin I Balu Kanginan nanging tusing kaenyakin .\n Kanti akuanga kene-keto masi I Balu Kanginan tusing nyanggupin .\n Kacerita jani kema buin I Balu Kawanan malali tur nengteng tungked .\n Lantas capatina ia teken I Balu Kanginan Yeh Beli Wayan mara teka .\n Oo Beli mara teka Luh .\n Ne sawireh Beli lakar luas joh Bli ngingsanang tungked dini brengga pesan asane luas kali jani ngaba tungked .\n O Nah dini ja pejang keto abetne I Balu Kanginan .\n Laut ketimbalin tungkedne teken I Balu Kanginan tur sledeganga di bucun temboke jumahan .\n Buin maninne tusing kone ia kema malali .\n Buin puane masih tusing .\n Buin telunne mara I Balu Kawanan kema nganggur capatina teken I Balu Kanginan ia Beli Wayan mara teka .\n Keto ia nyapatin .\n Aa Luh nang jemak jep tungked Beline lakar tungkedang mulih jani keto raosne I Balu Kawanan .\n Lantas mulihan I Balu Kanginan nyemakang tungkedne .\n Mara jemaka saget remek tungkede telah amah tetani .\n Beli Wayan tungked Beline amah tetani keto I Balu Kanginan .\n Masaut I Balu Kawanan Nah amaha ja teken tetanine jani tetani gelahang beli Lantas I Balu Kawanan mulih .\n Buin manine buin I Balu Kawanan kema .\n Yeh Beli Kawanan mara teka keto I Balu Kanginan .\n Oo beli mara teka .\n Kema jemakang tetanin beline lakar aba mulih keto I Balu Kawanan .\n Sawireh tungkedne suba kaentungang di natahe tetanine suba telah amaha ban siapne I Balu Kanginan .\n Beli Wayan tetanin Beline suba telah amaha teken siape keto I Balu Kanginan Nah amaha ya teken siape jani siap ya gelahang beli keto I Balu Kawanan .\n Mulih kone I Balu Kawanan .\n Nyanan petengne lantas bakat tetehina teken celenge siape ento kanti mati .\n Bin maninne teka buin I Balu Kawanan kema .\n Kasapa ban I Balu Kanginan Ye Beli Wayan mara teka Aa Luh beli mara teka .\n Kema jemakang siap beline lakar tampah jani kadong dot gati teken be siap keto I Balu Kawanan .\n beli wayan apa lacur siap beline suba mati teteha baan celenge ibi sanja keto I Balu Kanginan .\n Nah mati teteh celeng ya siap beline jani celeng ya gelahang beli keto I Balu Kawanan .\n Buin I Balu Kawanan mulih .\n Nyanane suba sanja nujuang ada jagal celeng kema tagih belina celengne baanga teken I Balu Kanginan .\n Buin maninne teka I Balu Kawanan lakar nyuang celeng tur suba kaabaang keranjang lakar anggona wadah celenge .\n Capatina ia Beli Wayan mara teka .\n Aa Luh ne bli ngajak dagang kakar adep celenge jani keto I Balu Kawanan .\n ia celenge suba ibi dep icang aji telung juta keto I Balu Kanginan .\n Nah adep Nyai ja celeng beline jani pipis ya gelahang beli telung juta keto I Balu Kawanan nimbal .\n Buin mulih I Balu Kawanan .\n Buin maninne pipise telung juta ento anggona nguup baas teken I Balu Kanginan .\n Buin maninne teka buin I Balu Kawanan nagih pipise ento .\n Beli Wayan pipise anak suba kaanggon nguup baas maka telung juta keto I Balu Kanginan .\n Nah anggo nguup baas ja jani baas ya gelahang beli keto I Balu Kawanan .\n Kacerita ada sawatara dasa dina I Balu Kawanan tusing taen kema ka umah I Balu Kanginan baase ento suba telah baana nyakan teken I Balu Kanginan .\n Jani teka buin I Balu Kawanan .\n Mara teka Beli Wayan .\n Dadi makelo beli tusing mai kija dogen beli malali keto I Balu Kanginan .\n Arah to kadong mimpas dogen pajalane .\n Ne beli lakar ngajakang ngraabin laut sing ngelah baas beli jumah .\n Dong kema jemakang baas beline lakar jakan mani keto I Balu Kawanan .\n Telah rasa suba galahe makelid sawireh I Balu Kanginan tusing nyidang ngulihang baasne .\n Jani nyak lantas ia makurenan .\n Kacerita suba makelo ia makurenan kanti kone ngelah pianak muani .\n Sabilang ngeling anake cerik jemaka baan I Balu Kawanan .\n Tungkulanga sambil magendingan .\n Kene gegendingane Sangkan ada Cai ulihan makingsan tungked .\n Tungkede amah tetani tetanme toltol siap siape teteh celeng celenge adep Nyai pipise kanggon nguup baas baase telah kajakan daara teken memen Cai .\n Sangkan bapa makurenan jani metu ada cai .\n Begbeg keto dogen bulak-balik gendingane I Balu Kawanan sabilang nungkulang pianakne ngeling .\n