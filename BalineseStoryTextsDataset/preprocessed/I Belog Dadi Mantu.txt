Kacerita I Belog dot ngetel lakar nganten ngajak Luh Sari .\n Ditu pesu dayane ane tidong-tidong .\n Ri sedek rahinan Tilem gumine peteng detdet I Belog nyelisib di durin gedong sanggahne Luh Sari .\n Dugase ento Pan Sari ajaka pianakne sedeng sirep leplep .\n I Belog mamunyi uling di durin gedong sanggahne Pan Sari Wih damuh gelah Pan Sari nira Betara ane malinggih di gedong tedun nyembah jani Awake .\n Keto dingeha ada sabda teken Pan Sari .\n Nglantur buin I Belog memunyi Ne jani rahinan Tilem rencangan Ida Betara kabeh tumedun mapaica waranugraha .\n Yen Awake meled enggal sugih eda Benya jejeh mayadnya Jani enggalang maturan Soda Rayunan tegep misi be siap panggang aukud Yen sing sida ngaturang lakar duka Ida Betara sinah Iba lakar kapongor .\n Kacerita gegesonan Pan Sari nundun pianakne Luh Sari ka sanggah ngaba damar .\n Buin lantas I Belog masuara Wih Kita Damuh sing dadi ngaba damar yening lakar nyembah Ida Betara Sawireh Manira maraga piningit tan arsa galang-galang paling melah enggjalang ngae sodan rayunan .\n Jani Pan Sari matur nunas pangampura Inggih naweg nunas lugra titiang Ratu Betara yening kalugra titiang nunas galah jagi ngaturang rayunan wengine benjang.\n Buin manine Pan Sari repot megarapan ajaka pianakne ngae rayunan lakar katurang ka sanggah .\n I Belog ngintip uling jumahne tur nepukin Luh Sari makretan ajaka bapanne sakewala ia nyaru-nyaru tusing nawang .\n Kacerita jani suba nyaluk peteng I Belog enggal nyelisib ka durin gedong sanggahne Pan Sari .\n Teka lantas Pan Sari ngaturang rayunan di gedong sanggahne .\n Pan Sari ngayabang sambilanga matur Singgih Ratu Betara niki titiang ngaturang rayunan mangda ledang Ratu Betara ngunggahang .\n Masaut I Belog uli durin gedenge Nah nah Damuh ditu suba unggahang Yen suba Damuh bakti marep teken nira sinah suba bagia lakar kapangguh .\n Kacawis ban Pan Sari Inggih Ratu Betara matur suksma buat kaledangan I Ratu .\n Buin Dewa Palsu I Belog ngraos Nah ne jani ada buin abesik pangedih nirane teken Damu to pianake Luh Sari enggalang antenang ngajak ia I Belog sawireh I Belog tuah jatma luih wicaksana maimbuh ririh .\n Yen sing keto sinah suba Damuh lakar nemu papa-neraka tusing lakar sida ngelah pretisentana ane lakar ajak nglanturang sembah bakti ri wekasan .\n Buin telun ada dewasa ayu nyalanang pawiwahan Nah jani lautang maru mapaiguman manira lakar tedun ngambil aturan damuhe.\n Kadirasa tonden ilid tundun Pan Sarine suba I Belog nyemak be siap panggange maimbuh nasi jukut ambel muah kacang saur .\n Nyelisib ia mulih lakar madaar be siap aturan Pan Sarine kanti macarikan sawireh kaliwat wareg .\n Buin mani semengne mara bangun Pan Sari suba ngojog ka sanggah .\n Demen pesan atinne sawireh aturan rayunan ibi sanjane suba telah .\n Ne jani manut baos Dewa Palsu Belog Pan Sari ngalih pianakne Luh Sari lakar antenanga ngajak I Belog .\n Luh Sari makaputra suputra satinut pesan tusing bani nungkasin reramanne .\n Kacerita ne jani suba I Belog kaatenang ngajak Luh Sari .\n Sing kodag-kodag legan kenehne I Belog maan somah jegeg putih galling buka dedari tusing pesan masaih ajak I Belog .\n Kadirasa telapak batisne Luh Sari sing ja masaih ajak muane I Belog .\n Keto nasibne Pan Sari ngelah mantu madan I Belog ane setata ngaenang ia jengah tur sakit hati .\n Ne mirib madan titah Hyang Kawi tusing dadi kelidin .\n Nah keto ngantene I Belog dadi orta dadi satuan anake liu di jalanan di peken di warung di banjar makejang anake mepangenan teken jelek nasib Luh Sarine ane buka widiadari maan somah belog lolong loyo moyo tur mabikas jele demen melog-melog anak tua .\n