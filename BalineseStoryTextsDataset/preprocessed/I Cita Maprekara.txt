Dugese malu di sisin alase kauh ada kone anak mondok pedidiana madan I Cita .\n Sedina-dina geginane mula ngalih saang ka alase .\n Sedek dina anu I Cita luas ngalih saang ka alase lakar anggona mapunpun .\n Kacerita pajalane I Cita suba joh sawat uli di pondokne .\n I Cita ningeh munyi katulung-tutung di beten kayune bet .\n Mara paekanga dapetanga I Macan makrangkeng kena jebag .\n Ditu lantas memunyi ia I Macan Ih Manusa tulungin ja kai Yen Iba nyak nulungin kai kai sing ja ngamah ia i manusa kayang ka wekas.\n Keto munyinne I Macan .\n Lantas I Cita nulungin mesuang I Macan uli pangkenge .\n Nah disubane I Macan kapesuang uli krangkeng jeg mabalik kenehne I Macan nagih nyarap I Cita .\n Jani mamunyi I Cita Ih Cai Macan Iba tusing bisa matresna sing pesan inget tekening janji .\n Iba ngidih olas teken wake jani disubane Cai katulungin prajani Iba nagih ngamah wake .\n Satondene jani takonang unduke nenenan teken krama alase dini .\n Keto penagihne I Cita .\n Kacerita ne jani ketemu lantas ia ajak I Jaran .\n I Macan teken I Cita nyatuang unduke tunian .\n Nyen sujatine ane beneh tur nyen ane pelih .\n Ngomong jani I Jaran Kene totonan .\n Tuah Cai I Macan ane beneh .\n Apa makrana keto Sawireh i manusa nganggoang kitanne teken Icang .\n Dugase icang enu siteng sasai icang tundena negen saang negen kayu muah negen padi .\n Kewala di subane tua kutanga tan parungu .\n Ditu I Macan marasa demen atinne .\n Kacerita ne jani katemu lantas buin ia ngajak I Sampi .\n Tur Sampi mamunyi kene Yen kai mula menehang Cai Macan .\n Apa makrana Sawireh ia i manusa sing ja nawang welas asih .\n Buka kai jani disubane tusing dadi baan matekap di carike jeg suba kutang kai dini „ „ Ngantos pekenan kai adepa tur tampaha .\n Yen keto dija ada tresnane i manusa tekenang icang .\n Mara keto raosne I Sampi jeg liang pesan bayune I Macan sawireh makejang menehang tur ngilonin .\n Buin kejepne teka lantas ia I Kedis Crukcuk kene pesautne Yen buka keto icang patuh masi menehang I Macan .\n Sawireh i manusa tusing ngelah penglokika .\n Sabilang tepukina icang matinggah di kayune jeg tulupina suba icang panaha tembaka nyaman-nyaman icange .\n Panak icange jeg abana mulih baanga pianakne anggona paplaliyan kanti ngemasin mati ulian tusing ngamah-ngamah .\n Sawireh buka keto buin nyangetan ngedenan bayune I Macan lakar ngamah I Cita .\n Sakewala I Cita matanggeh buin acepok dogen .\n Katemu lantasan ia ajak I Kancil .\n Ajaka dadua masaduang paundukan teken I Kancil .\n Nah ditu I Kancil ngraos Apang seken icang tatas nawang unduke jalan kemu jani sik tongose ane malu .\n Ditu edengang teken icang paundukan ane sujati .\n Majalan lantas I Kancil I Cita teken I Macan ka tongos jebage itunian .\n Jani ngraos kone I Kancil kene Nah yen buka pesaduan Cai ajak dadua jani lautang uli jumu edengang tongos Caine itunian Cai Macan macelep malu ka jebag krangkenge totonan tur kancing malu .\n Nah jani I Cita dugase ento dijane nongos Nah tegarang majujuk sid tongose i malu Nah disubane keto suba kena baan paundukane teken I Kancil .\n Kene ia memunyi Nah Cai Cita kema suba kalahin mulih depang ia I Macan di tengah jebage I Macan mula buron sing bisa ngalap tresnan anak lenan .\n Ditu I Cita ngenggalang ngalain I Macan .\n I Kancil memunyi kene teken I Macan Ih Cai Macan nongos malu Cai ditu di krangkenge .\n Icang lakar magedi malu sawireh Cai tusing bisa ngalap tresnan anak .\n Anake ane mabudi tekening Cai jeg balik tagih amah Cai .\n Dija jang Cai tata kramane Nah madak ja ada anak len ane lakar nulungin Cai pesu uli krangkenge nenenan .\n Kacerita ne jani kalahina I Macan teken I Kancil ngajak I Cita .\n Jani padidiana ditu enu mapangkeng sinah suba tusing ada anak nyak mesuang uli krangkeng jebage .\n Tusing ngamah-ngamah tur mati makenta ia I Macan .\n Dugas I Kancil ajak I Cita magedi uli tongosne I Macan I Kancil ngraos kene Eda bes kadroponan mapitulung teken anak len ane tusing tawang keneh tur solahne .\n Pineh-pinehang malu Sing ja kena baan apang tusing iraga matulungan katiben baya buka solahne I Macan .\n Ia tuah buron ane tusing bisa ngwales kapiolasan .\n