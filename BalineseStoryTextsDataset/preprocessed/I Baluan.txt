Ada kone tuturan satua I Baluan .\n Kacerita sedek I Baluan tangkil ring Ida Sang Prabu Singa ratun burone makejang .\n Ngandika Ida Sang Prabu Ih cai Baluan apa ada tunasang cai teken icang Raris matur I Baluan kene aturne Inggih ratu sang prabu tunasang titiang ring palungguh cokor I Dewa punapi ipun I Blatuk dados nyabran rahina ngebug kulkul gumanti ribut kaulan palungguh cokor I Dewa sawireh tan wenten pasal punapa-punapi .\n Punika sane tunasang titiang sapunapi sapatutne I Blatuk punika Ngandika Ida Sang Prabu Nah cai Baluan yening saja keto tingkah I Blatuke kema suba cai mulih Nanging orahin I Blatuk semengan apang suba nangkil ka puri Raris matur I Baluan Inggih ratu titiang pacang mapamit mangkin.\n Kacerita di jalan raris kacunduk ipun ring I Blatuk tur ngomong kene Ih ne sedeng melaha cai tepukin icang dini.\n Masaut I Blatuk Man nguda Baluan Kasautin olih I Baluan Wah cai buin mani semengan kapangandikaang tangkil ka purian saking pangandikan Ida Sang Prabu.\n Kenken mawinan tumben Ida Sang Prabu madedauhan Keto patakone I Blatuk teken I Baluan .\n Buat ento icang tusing nawang mani ditu tunasang di purian Nah yan keto icang ngiring sakadi pangandikan Sang Prabu.\n Ditu pada-pada belas pejalanne pada ngungsi ngamulihang .\n Sasubanne I Blatuk teked di jumahne engsek pesan kenehne kanti tuara nyidaang pules .\n Gelisin satua enggal kacerita suba lemah lantas I Blatuk ngireang lakar tangkil ka purian .\n Sasubane pada genep babekelannyane laut ia majalan .\n Tan kacerita di jalan jani suba teked ia di purian katuju Ida Sang Prabu Singa sedek malinggih si bale panangkilan katangkilin antuk para yogiane .\n Laut I Blatuk matur saha sembah .\n Kene aturne Inggih Ratu Sang Prabu titiang naweg matur mamitang lugra.\n Raris ngandika Ida Sang Prabu Ih nyen cai ento I Blatuk Inggih titiang kaulan palungguh Cokor I Dewa .\n Awinan palungguh Cokor I Dewa nauhin titiang napi sane wenten wacanaang ring titiang Ngandika Ida Sang Prabu Ih cai Blatuk ne ada panguning I Baluan tekening icang .\n Sajake cai salemah-lemah ngedig kulkul buina tuara ada apa-apa Yening saja keto wenang cai kadenda antuk nyaman-nyaman caine makejang.\n Matur I Blatuk Inggih Ratu Sang Prabu sungsungan titiang wiakti sakadi pangandikan palungguh Ratu .\n Awinan titiang purun ngedig kulkul salemah-lemah wireh I Temisi setata ipun ileh-ileh ngaba umah .\n Inggih asapunapi patutne I Temisi asapunika Keto atur ipun I Blatuk ring Ida Sang Prabu Singa .\n Dadi meneng Ida Sang Prabu ajahan raris ngandika Uh beneh saja unduk caine keto .\n Jani dadi suba mulih enggal-enggal Tunden I Temisi mani semengan mai ngapuriang tusing dadi sangkenang sajawining sakit I Blatuk laut mapamit ngenggalang .\n Kacerita di Jalan tepukina I Temisi ileh-ileh ngaba umahne .\n Lantas I Blatuk ngomong kene Uh ne ko sedeng melaha I Temisi tepukin icang dini.\n Masaut I Temisi Man nguda Blatuk Masaut I Blatuk Mani semengan sajawining gelem cai kapangandikaang tangkil ka purian olih Ida Sang Prabu tusing dadi sangkenang Lamun keto icang ngiring sakadi pangandikan Idane.\n Laut I Temisi ngamulihang .\n Teked jumahne ia engsek kenehne tusing nyidaang pules kanti lemah .\n Sasubanne semengan makire ia nangkil ka purian .\n Tan kacaritanan di jalan suba enggal ia neked di purian laut nangkil ring Ida Sang Prabu asapuniki aturne Inggih Ratu Sang Prabu punapi awinan palungguh Cokor I Dewa nembe pisan nauhin parekane sakadi titiang Ngandika Ida Sang Prabu Cai Temisi awinan nira nauhin cai ne ada panguning I Blatuk tekening nira sajake cai indeng-indeng ngaba umah Inggih wiakti pisan sakadi pangandikan palungguh Cokor I Dewa .\n Santukan parekan palungguh Cokor I Dewa ipun punika I Kunang-Kunang setata ileh-ileh ngaba api .\n Punika awinan titiang ileh-ileh ngaba umah ajerih pisan titiang yan umah titiange katunjel antuk ipun I Kunang-Kunang.\n Jani dadi suba mulih Kewala orahin ia I Kunang-Kunang apanga mai ka purian Keto pangandikan Ida Sang Prabu laut I Temisi ngenggalang mapamit tur majalan .\n Satondenne ia nganteg di umahne laut ia singgah di umah I Kunang-Kunange .\n I Kunang-Kunang katuju ia ada jumahne .\n Matakon I Kunang-Kunang Ih Temisi ngenken cai tumben ka umah icange Masaut I Temisi ne tekan icange ka umah caine sangkaning kapangandikaang ngorahin cai apang musti cai nangkil ka purian Tuah amonto dedauhan Ida Sang Prabu .\n Nah icang magedi malu.\n I Kunang-Kunang ngenggalang makire tangkil ka puri .\n Sasubane teked di puri enggal-enggal ia tangkil ring Ida Sang Prabu Singa nunasang unduk ibanne kadauhan .\n Gelisang satua enggal ngandika Ida Sang Prabu bah ne cai Kunang-Kunang saja kone cai ileh-ileh ngaba api Yening saja keto ento pelih pesan tingkah caine nyen bisa puun umah nyaman caine Sajawaning cai ngae nyama-nyama ribut dogen .\n Wenang pesan cai kaukum sepatutne.\n Matur I Kunang-Kunang inggih Ratu Sang Prabu indayang ja pakayunin dumun atur titiange .\n Awinan titiang matingkah asapunika sawireh puniki kaulan palungguh cokor I Dewa ipun I Beduda setata ipun makarya bangbang ring margine wiadin ring genahe lian-lianan .\n Sawireh titiang sampun biasa ring wengine ngarereh tetadahan ajerih ring jaga maclempung buntut titiange ring margi-margi .\n Punika awinan titiang mamakta suluh.\n Kenginan kapatutang pisan atur I Kunang-Kunang asapunika antuk Ida Sang Prabu .\n Kunang-Kunang kemu suba jani mulih Kewala ingetang orahin I Beduda tunden mai jani nangkil Lantas I Kunang-Kunang mapamit pajalane gangsar pesan .\n Di jalan kacunduk ia teken I Beduda sedekan ia ngae bangbang .\n Ngomong I Kunang-Kunang ih Beduda mareren malu iba magae .\n ne ada omongang icang teken cai Keto munyine I Kunang-Kunang dadi I Beduda tengkejut slengagan tur masaut apa omongang cai Kunang-Kunang dadi ngrerenang icang sedeng ngae bangbang tegarang orahang jani Raris masaut I Kunang-Kunang ne cai kandikaang tangkil ka puri antuk ratun awake watek burone makejang I Beduda raris masaut nguda mirib Kunang-Kunang Dadi tumben Ida nauhin icang Buat ento icang tusing nawang nyan ditu tunasang di purian Lantas I Kunang-kunang mulihne I Beduda mareren magae nglantas tangkil ka purian .\n Sedeng melaha Ida Sang Prabu sedek malinggih di bale panangkilan .\n Matur I Beduda nunasang sulur ibane kadauhin .\n Ngandika Ida Sang Prabu Awinan nira nauhin cai baan cai kone kereng ngae bangbang di jalan-jalan ne saking panguning I Kunang-Kunang .\n Yaning saja keto ento gede pesan kapelihan caine wenang cai kasalahang sapatutne.\n Matur I Beduda Inggih Ratu sang Prabu sawiakti sakadi pangandika palungguh cokor I Dewa .\n Awinan titiang purun asapunika santukan ipun I Sampi tan ngitung napi-napi jeg ipun meju di margi-margine .\n Yan tan titiang ngaryanang bangbang anggen nanem tain ipun sinah kotor margane sami .\n Inggih punika pikayunin wenten kasalitan titiange Keto atur I Bedudane tur kapatutang pisan antuk Ida Sang Prabu raris ida ngandika Nah Cai Beduda kema suba Cai mulih Sawireh keto pangandika Anake Agung lantas I Beduda mapamit enggal-enggal tur majalan ngamulihang .\n kacerita di jalan tepukina I Sampi sedekan malali-lali .\n Ngomong I Beduda ne ko I Sampi sedeng melaha tepukin icang dini.\n Kasautin olih I Sampi ngudiang Beduda Ne cai kapangandikaang tangkil jani ka purian ring Anake Agung Keto pamunyinI Bedudane .\n I Sampi madingehang ento laut ia matakon ban apa ke mirib Baduda Dadi icang kadauhin Masaut I Beduda buat ento da pesan cai nyebetang wireh icang tusing pesan nawang melahan ditu tunasang ring Ida Anake Agung Keto pabesen I Bedudane ane katekedang tekening I Sampi .\n I Sampi lantas ngamulihang makire lakar nangkil .\n Ida sang Prabu Singa sedek malinggih di bale panangkilan .\n Raris matur I Sampi inggih Ratu Sang Prabu titiang gelis nunasang ring palungguh Cokor I Dewa indik titiang kadauhan Napi wenten wacanaang ring titiang mangda gelis Ratu ngandikaang Raris ngandika Ida Sang Prabu cai Sampi sajake cai ngawag-awag dogen meju di jala-jalan Matur I Sampi Inggih sawiyakti sakadi pangandika palungguh Cokor I Dewa keto munyin I Sampine sambilanga kedek kanti ngenah gigine makejang .\n Dadi kaliwat duka Ida Sang Prabu tur tanjunga bungutne I Sampi jantos aas gigin ipune sane baduuran makejang .\n Keto katuturan I Sampine awanan tusing magigi sane baduuran .\n