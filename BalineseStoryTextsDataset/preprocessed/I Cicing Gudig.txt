Nah ada kone tuturan satua I Cicing Gudig .\n I Cicing Gudig buka adanne berag tegreg tur keskes gudig sing jalana mlispis ada dogen anak ngesekang wiadin ngaltig .\n Sai-sai kone ia maselselan nyelselang buat kalacuranne tumbuh dadi cicing makejang anake tuara ngiyengin .\n Sedek dina anu I Cicing Gudig mlispis di pekene .\n Ada kone anak madaar di dagang nasine ento kone nengnenga menek tuunanga dogen .\n Kene kenehne I Cicing Gudig Yan i dewek dadi manusa buka anake ento kenken ya legan nyete ngamah mebe soroh ane melah-melah .\n Ah kene baan nyanan petenge lakar mabakti ke Pura Dalem mapinunas teken Batari Durga apang dadi manusa .\n kacerita suba peteng mabakti kone lantas I Cicing Gudig di Pura Dalem .\n Medal lantas Ida Betari Durga tur ngandika teken I Cicing Gudig Ih iba Cicing Gudig dadi iba ngacep nira apa katunasang Masaut I Cicing Gudig Inggih paduka Betari yan paduka Betari ledang titiang mapinunas mangda dados manusa .\n Kalugra kone pinunasne I Cicing Gudig lantas ia dadi jlema .\n Dening I Cicing Gudig tusing bisa ngalih gae tusing pati kone ngamah .\n Mara-maraan ngamah ulihan maan mamaling .\n Pepes kone ia katara mamaling .\n Lantas buin kone ia mabakti di Pura Dalem .\n Medal lantas Ida Betari Durga tur ngandika teken I Cicing Gudig Ih iba cai I Cicing Gudig ngenken dadi iba buin mai Matur I Cicing Gudig Inggih paduka Betari titiang tan wenten demen dados manusa panjak .\n Yan paduka Betari ledang titiang mapinunas mangda dados Patih .\n Ida Betari Durga lugra .\n Nujuang pesan kone dugase ento Ida Sang Prabu ngrereh buin adiri .\n I Cicing Gudig lantas kandikaang dadi Patih tur I Cicing Gudig ngiring .\n keweh pesan i dewek dadi Pepatih tusing maan ngenken-ngenken begbeg pesan kandikayang tangkil ka puri .\n Yan i dewek dadi Anak Agung kenken ya legan nyete nunden-nunden dogen .\n Keto kenehne I Cicing Gudig .\n Nyanan petengne buin kone ia mabakti di Pura Dalem mapinunasang apang dadi Anak Agung .\n Ida Betari Durga lugra lantas patuh pesan kone goban I Cicing Gudige teken warna Ida Sang Prabu .\n kacerita sedek dina anu Sang Prabu lunga maboros ka alase macelig kone I Cicing Gudig ka puri .\n Dening patuh goban I Cicing Gudige teken Ida Sang Prabu dadi kasengguh Ida Sang Prabu kone ia baan I Patih muah teken prayogiane ane len-lenan .\n Matur I Patih saha bakti Titiang mamitang lugra Ratu Sang Prabu punapi awinan dados Cokor I Ratu paragayan tulak saking paburuan Masaut I Cicing Gudig Kene Patih mawinan nira tulak saking nira ngiringang sabdan Betara tan kalugra nira malaksana mamati-mati .\n Kandikayang lantas nira tulak .\n To juru borose ada pinunasa teken nira tusing ngiring mantuk krana kadunga suba makenaan .\n Nira nglugrahin mawanan tan pairingan nira mulih .\n Keto pamunyinne I Cicing Gudig teka jag ngugu kone I Patih muah panjake ane len-lenan .\n kacerita sai-sai kone I Cicing Gudig ngraosin anak mawikara .\n Reh Cicig gudig tuara nawang lud makejang wikaran anake pelih baana ngundukang ane patut menang kalahanga anak patut kalah menanganga .\n Mawanan kaupet kone I Cicing Gudig dadi Agung sawai-wai ngencanin anak mawikara dogen .\n Yan I Dewek okan Anak Agung kenken ya demene kema mai malali iringang parekan di kenkene magandong buina tusing pesan ngitungan apan-apan sajawaning ngamah teken malali dogen .\n Nyanan petengne mabakti kone buin I Cicing Gudig di Pura Dalem mapinunas apang dadi okan Anak Agung .\n Ida Betari Durga lugra .\n Patuh lantas gobanne I Cicing Gudig buka warnanida Raden Mantri .\n Buin mani semenganne maorta ilang kone lantas Ida Raden Mantri .\n Ya sedeng ewana jerone ngibukang Raden Mantri deleng-deleng kone lantas I Cicing Gudig ngapuriang .\n Reh Cicing Gudig kasengguh Raden Mantri makesiar kone keneh wang jerone makejang .\n kacerita jani I Cicing Gudig kapurukang malajah masastra .\n Dening asing ajahina muah takonina I Cicing Gudig tuara karoan baana apa saapan kone lantas gurune ngemplangin I Cicing Gudig .\n Koang keto kone aduhanne I Cicing Gudig .\n Dening keto buin kone pasangetina ngemplangin I Cicing Gudig .\n Koang keto kone buin aduhanne .\n Buin kemplangina tur pasangetina buin kone I Cicing Gudig makoangan .\n Brangti kone lantas gurunne lantas ia nyemak penyalin anggona nigtig I Cicing Gudig kanti enceh-enceh mara kone suudanga .\n kacerita nyanan petengne kone ka Pura Dalem lantas I Cicing Gudig mabakti mapinunas apang buin dadi Cicing Gudig buka jati mula .\n I Cicing Gudig lantas buin dadi cicing gudig .\n