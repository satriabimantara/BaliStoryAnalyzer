kacerita Raja Sura madue putra kakalih sane lanang mapesengan Wasudewa miwah sane istri mapesengan Dewi Pritha .\n Raja Sura puniki madue misan sane mapesengan Raja Kuntibhoja sane ten madue putra .\n Krana sih Raja Sura masameton raris ida ngwehin putrin idane Dewi Pritha kadadosang anak angkat .\n Sanget sayang pisan Raja Kunthibhoja ring putri angkat idane miwah kaaranin Dewi Kunti .\n Tatkalaning rahina purnama kadasa wenten brahmana sakti simpang ring purin Raja Kuntibhoja .\n Kasimpangin brahmana sakti wikan sane mapesengan Rsi Durvasa garjita pisan kayun Raja Kuntibhoja .\n Santun pisan panyambraman sang raja .\n Drika Dewi Kunti taler sareng ngaturang ayah nyanggra pangrauh sang brahmana sakti .\n Manggihin Dewi Kunti bakti pisan ngturang ayah drika raris Sang Brahmana mapaica mantra sakti sane prasida nuur betara sane kapuja miwah ngwehin panugrahan utama .\n Dewi Kunti tulus bakti kaicenin puja mantra punika .\n Sesampunne sue Sang Brahma budal .\n Ri tatkala rahina becik Dewi Kunti ngampakang jelanan genah dane sane asri pisan .\n Doh kapanggih Gunung Himawanpada miwah Luah Gangga toyannyane ening pisan kemerlap katempuh sinar surya .\n Manggihin sinar surya ngulangunin pisan metu kayun Dewi Kunti pacang nguncarang mantra sakti paican Rsi Durvasa punika .\n Raris Sang Dewi ngambil sekar miwah dupa mamuja nguncarang mantra punika .\n Wusan mamuja ngaturang sembah bakti jeg pramangkin toyan tukad maubah warna dados putih galang nyentak nyuminar miwah ri sinar galang punika ngadeg Hyang Baskara alon napeki Dewi Kunti saha masabda .\n Dewi sampun mamuja Hyang wus Betara sane kaacep ring kayun miwah mangkin pacang mapica nugraha ring Dewi kenten sabda Betara Surya .\n Drika Dewi Kunti eling ring pandikan Sang Rsi Durvasa sira ja Hyang Betara sane acep cening Ida bakal gelis rauh miwah mapaica nugraha .\n Durung polih Dewi Kunti matur raris Betara Surya masabda malih .\n Nenten Dewi uning napi paican Hyang Dewa sane puja cening Nenten ngejer panyawis Dewi Kunti .\n Cening sampun mamuja Betara Surya miwah cening kaicen putra tampan wikan miwah sakti kenten baos Dewa Surya raris mekul Dewi miwah ngwisikan malih mantra utama .\n Dewi Kanti ngejer miragi wecanan Betara Surya .\n Durung eling ring angga ri tatkala miragi wecanan Betara Surya drika Dewi Kunti ngrasayang iying pakayunan miwah kagiat manyingak krana suung ten wenten sira ring samping idane sakadi wawu Betara Surya mekul ida .\n Bengong manglayang pakayunn Dewi Kunti punapi artos wecanan Betara Surya ida pacang kaicenin putra bagus wikan miwah sakti .\n Sinar suryane ngancan galang panggihin ida nanging manah idane kantun remrem mikayunin wecanan Betara Surya wawu .\n