Dugas ipidan di Pulina Bali ada kone raja raksasa ane kaliwat sakti maparab Maya Danawa .\n Kacerita Sang Maya Danawa maderbe kawisesan dahat madurgama tan patandingan .\n Sang Prabu Maya Danawa nyidang ngasorang sawateking para ratu sawewengkon Purinnyane .\n Marasa ring angga dahating sakti mawisesa metu kone loba angkarane buina Sang Prabu Maya Danawa lempas tekening saluiring aji agama .\n Makasami panjaknyane kanikain nenten dados nglaksanayang sembah bakti ring Ida Sang Hyang Widhi Wasa .\n Panjake wantah subakti ring linggih Sang Prabu Maya Danawa .\n Irika raris genah-genah suci miwah saluiring tanem tuwuhe ane dadi anggon uparenggan upakara yadnya makasami telas karusak .\n Disubane makelo unduke buka keto ada kone sang maragu pawiku ane mapesengan Sang Kul Putih makelingin apanga para panjake makejang mawali ka jati angga eling ring kawitan subakti ring Ida Sang Hyang Widhi .\n Sang Kul Putih raris mayoga apanga Ida Sang Hyang Widhi Wasa ledang micayang pamargi nuntun para janane mawali subakti ring Ida Sang Hyang Widhi .\n Inggih mapidaweg titiang Ratu Betara makasami yening wantah Betara ledang titiang nunas tuntunan mangda para janane makasami mawali eling ring swadharmaning magama Hindu setata astiti bakti ring linggih Ida Sang Hyang Widhi Wasa.\n Sapunika pinunase .\n Unduk pangastawan-Ida kapireng raris olih Ida Bhatara Indra .\n Sawireh sujati daging pikayun Sang Kul Putihe dahat ening gumanti ayat ngawe sutreptin jagat miwah sadagingnyane antuk mikelingin para janane mawali subakti ring Ida Sang Hyang Widhi .\n Digelis Ida Bhatara Indra tedun ka marcapada ayat jagi ngebug Maya Danawa .\n Wenten baos Ida Nah Cening Sang Kul Putih dening sujati nirmala pinunas Ceninge sida nira nagingin .\n Sing ada jalan lenan sajaba perangin I Maya danawa .\n Keto pawuwus Ida Batara Indra .\n Sasubane tegep pangrencanane panjak miwah sanjata para panjak suargane ane kamarganin olih Ida Bhatara Indra ngebug Purinne Sang Maya Danawa santukan tan sida mapalawanan Maya Danawa muah patihnyane ane mawasta Kala Wong malaib ka alase antuk nyendahang tapak cokornyane apanga tusing kauningin olih Ida Bhatara Indra ne jani tongose ento madan Tampak Siring .\n Sawireh suba sandikaon di tengah alase Ida Bhatara Indra nganikain apanga panjaknyane mararaian .\n Di tengah alase ento ada kone yeh klebutan ane toyane kaliwat ening ditu para panjake nginum toyan klebutan .\n Sakewala sengkala nibenin panjake nginum toya ane suba kaisinin cetik ban I Kala Wong .\n Ditu lantasan liu panjak Ida Bhatara Indrane sungkan tur liu ane seda .\n Kala ento kone Ida Bhatara Indra ngamijilang panah kapanah tanahe ane ada di klebutan yeh ane misi cetik ento mawasta medal toya klebutan ane dadi kanggon tamba ban panjak Ida Bhatara Indrane makasami ane suba padem sida mawali urip .\n Jani toya klebutan ento madan Tirta Empul .\n Gelisin cerita kauningin Sang Maya Danawa muah I Kala Wong nyutirupa dadi batu di sisin Tukad Petanune .\n Ditu Ida Bhatara Indra ngamedalang panah sahasa manah batune ento ane makrana I Maya Danawa muah I Kala Wong padem tur getihnyane ngeletehin yeh Tukad Petanune .\n Ditu lantasan Ida Bhatara Indra masabda yeh Tukad Petanune tusing dadi anggon mawates siu tiban .\n Kacerita di subane I Maya Danawa muah patihnyane padem makejang nyak samuyug mawali ka jatimula agia nglanturang pangubaktine ring Ida Sang Hyarjg Widhi Wasa manut katatwaning magama Hindu .\n