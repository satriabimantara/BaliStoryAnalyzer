kacerita Ida Sang Prabhu di Daha madue oka asiki Istri .\n Prabhune di Koripan madue masih oka asiki nanging ilang .\n kacerita jani di Daha Ida Raden Galuh Daha makayun manglilalila ka taman .\n Matur kone Ida teken ajine Ratu aji titiang jaga ka taman malali .\n Nah .\n Lantas anake agung ngandikain panyrowane Nginte Ngemban kema iringang I Nanak Galuh ka taman .\n Inggih titiang sairing .\n Mamargi lantas Raden Galuh iringang panyrowan I Nginte teken I Ngemban .\n Tan critanen teked suba Ida di taman .\n Ditu lantas Ida masiram suud masiram lantas Ida mailehan kone di taman ngalap bunga .\n Kenken baya lantas tuun ujan angin peteng liget .\n Be makyayangan lantas Raden Galuh bareng panyrowane pungsang-pangsinga teken angine .\n Ditu lantas padha mabelasan suba tusing karwan timpalne ban petenge alah kide mang .\n kacerita suba ilang papetenge I Nginte Ngemban mara ngalih-alihin Raden Galuh tusing ada .\n Makwewangan lantas panyrowane maka dadwa .\n Me ne dija Ida Raden Galuh meh palaibang papeteng jenenga miwah enggalang aturang teken anake agung ka puri .\n Malaib lantas panyrowane maka dadwa ka puri matur teken anake agung .\n Ratu Dewa Agung punapi okan Cokor I Dewa Ida Raden Galuh Ida palaibang papeteng ring taman .\n Jani wireh keto matatangisan kone saisin purine ban Raden Galuhe palaibang papeteng .\n Tan kacerita Ida Sang Prabhune di Daha sungsut kacritanan jani Raden Galuh ulung di tengah alase wayah .\n Nangis kone Ida ditu malinggih di bongkolpunyan kayune .\n Tangis Raden Galuhe dingeha kone teken I Sampi Wadak .\n Ne nguda ada jelma ngeling dini bedanginne bakal alih kema jani gantinne awake maan nadah jelma .\n Keto kone kenehne I Sampi Wadak tur ya lantas majalan ngalih I Raden Galuh .\n Suba teked ditu mara cingakina I Sampi ban I Raden Galuh makyayangan lantas Ida ban takut Idane .\n Ngomong lantas I Sampi Wadak Jro Istri sampunang Jrone takut sira Jrone dados nangis deriki paragayan .\n Wireh keto abetne I Sampi makesyar lantas kayun Idane Raden Galuh tur Ida lantas ngandika Ìnggih Jro Sampi tyang okan Sang Prabhu Daha .\n Awinan tyang deriki tyang ampehang papeteng lantas ulung tyang deriki .\n Matur I Sampi Wadak padalem pesan Cokor I Dewa margi ja kaumah tyange derika Cokor I Dewa ajak titiang .\n Keto aturne I Sampi Wadak kenehne bakal ubuhin malu I Galuh bin pidan lamun suba mokoh mara tadah .\n Margi kumah tityange keto aturne I Sampi Wadak ngawawanin lantas kayun Ida Raden Galuh .\n kacerita suba Ida Raden Galuh malinggih di gowok I Sampine di bongkol abinge .\n Sai-sai I Raden Galuh alihanga ajeng-ajengan woh-wohan .\n Kenak pesan Ida Raden Galuh sing ja Ida uning teken raga bakal katadah .\n kacerita sedek dina anu sedek I Sampi Wadak lwas ngalih amah kacerita Me Lutung nujuang malali-lali duur gowok I Sampine .\n Lantas nota Raden Galuh beten di bungas gowoke ditu lantas Me Lutung tengkejut tur ngenggalang lantas ya tuun maranin Raden Galuh .\n Suba neked beten matur lantas Me Lutung .\n Ratu Dewa Ayu nguda Cokor I Dewa deriki .\n Margi Cokor I Dewa makaon nyen tadaha Cokor I Dewa antuk I Sampi Wadak .\n Margi kumah tityange derika Cokor I Dewa malinggih .\n Ah nira sing nyak nira anak suba sayanganga teken I Sampi Wadak kelan sai-sai nira alihanga woh-wohan .\n Dadi Me Lutung ngorahang nira lakar tadaha Me Lutung nagih melog-melog nira .\n I Dewa Ayu dados Cokor I Dewa ngandikayang titiang jagi melog-melog .\n titiang tan purun ring Cokor I Dewa .\n Margi gelis-gelis Cokor I Dewa makaon .\n Keneh I Lutung ngaturin Raden Galuh makaon kayun lantas Ida iringa teken Me Lutung kaumahne menek di punyan baingine gede .\n Ditu di gook kayune beduur engkebanga Raden Galuh teken Me Lutung .\n kacerita jani I Sampi Wadak teke uling ngalih amah dapetanga Raden Galuh tusing ada .\n Ditu ngengap palyatne Sang Sampi kebras-kebris bindeng ngalih-alihin Raden Galuh .\n Salantang jalan I Sampi Wadak ngipuh tanduk kacerita teked lantas beten umahne Me Lutung .\n Nota I Lutung beduur teken I Sampi Wadak .\n Lutung Lutung Nyai nepukin Raden Galuh .\n Masaut I Lutung Be itunyan Ida anak dini ngibukang Cai .\n Mara gati Ida Ngelodang Ida ngandikaang ka pa sih nyeburang raga .\n Kema enggalang tutug .\n Numrag lantas ngenggalang I Sampi ngelodang .\n Mara makalah I Sampi kendel kone I Lutung lantas magendingan Erang erang erung I Sampi Wadak mangipuh tanduk jegeg ja kadi jegeg kagelanira taruna bagus .\n Keto dogen begbeg gagendinganne I Lutung .\n kacerita I Sampi Wadak suba teked di pasisi .\n Ngengap palyatne I Sampi ngiwas-iwasin I Raden Galuh .\n Dening tusing ada kroboka lantas pasihe .\n Dening tusing ada masih Raden Galuh malipetan lantas iya kumahne Me Lutung .\n Mara nota ban I Lutung I Sampi teka suud lantas iya magendingan .\n Kenken Sampi tepukin Cai Raden Galuh .\n Tusing .\n Keto abetne I Sampi Wadak .\n mara gati Ida nganginang Ida ngalih cai .\n Yan sing panggihin Ida cai Ida ngandikaang nyeburang raga di pangkunge .\n Kema enggalang uber nyen enggalan macebur nyen Ida di pangkungne .\n Apa ngengga lang lantas I Sampi Wadak nganginang .\n Mara makalah I Sampi bwin I Lutung magendingan .\n Erang erang erung I Sampi Wadak mangipuh tanduk jegeg ja kadi jegeg kagelanira taruna bagus .\n kacerita jani pajalanne I Sampi Wadak kanti joh pesan tuun pangkung menek pangkung tusing masi tepukina Raden Galuh dadi malipetan kone I Sampi bwin aliha I Lutung .\n Disubanne tepukina I Lutung ngomong lantas I sampi .\n Lutung nguda sing tepukin I Raden Galuh .\n mara busan gati Ida dini beneh kauh nangis ngame-ame Cai kema enggalang tutug .\n Yen tusing panggihin Ida cai anak Ida ngandikaang lakar nyeburang raga di gerembengne .\n Bencit lantas I Sampi beneh kauh .\n Mara makalah dogen I Sampi bwin I Lutung magendingan patuh gagendinganne buka itunyan .\n kacerita pajalanne I Sampi Wadak kelan joh gati nuun nuunin gerembengan sing masih tepukina Raden Galuh .\n Ditu lantas ya naan teken dewek kabelog-belog baan I Lutung .\n Ngenggalang lantas I sampi malipetan ngalih I Lutung .\n Nu joh I sampi suba nota teken I Lutung sepi lantas gagendingane I Lutung .\n Jani napak kone suba I sampi beten umah I Lutung kebris-kebris ngipuang tandukne .\n Ah ibe Lutung .\n Jani senah suba dayan ibane ibe melog-melog awake iba suba ane ngengkebang raden galuh .\n Tusing nyak iba nguliang bakal punggaang kai umah ibane jani .\n Masaut I Lutung .\n Pah I sampi dadi ngawag-ngawag gati I sampi ngomong .\n Anggon awake gena ngengkebang raden galuh .\n Iba suba ane ngengkebang .\n Keto pasautne I sampi wadak lantas senggota-senggota bongkol kayune ken-ken kayu nyelongket lantas tandukne di akah kayune .\n Maketet-ketetan sing dadi bana ngelesin .\n Ngembo kone I sampi laut mati .\n Suba mati sampi wadak tuun kone raden galuh lantas tunjele Bangken I Sampi Wadake .\n Suba dadi awu lantas anjuta kone teken raden galuh .\n Suba kone keto dadi dewa lantas I Sampi Wadak tur lantas ngandika teken raden galuh .\n Nah cening Galuh Daha .\n Yan sing cening nyupat bapa meh nu bapa mapa dadi Sampi Wadak .\n Nah dumadak cening apang rahayu mani pwan sida bakal cening katepuk teken misan ceninge I Mantri Koripan .\n Suba suud ngandika keto lantas ida malesat .\n kacerita jani Raden Galuh ditengah alase sig umah Me Lutunge .\n Sai-sai I Lutung ngaliang Raden Galuh woh-wohan .\n Kuting Kedis-kedise ade maumah paek-paekan ditu padha bakti teken Raden Galuh .\n Ada maturan croring ada maturan nyambu mwah len-lenan .\n Ditu Kedise mapunduh sig umah I Lutunge pada masukan-sukan ada macanda makakedekan .\n Ada ngigel .\n Ngomong I Lutung teken Kedise .\n Ìh cai kedis tegarang Magending ake ngigelin .\n Magending kone lantas kedise .\n Kucaci-kucicang kucalcil amah icang kajuju kacubeng jani payu sebeng-sebeng .\n Kacucung kacicang meme Lutung makejit ngincang .\n Be I Lutung sragsag sregseg lantas ngigel aeng gejeran carang-carang kayune alah ogarang .\n Nah gelisang satwa critanne makelo kone suba Raden Galuh ditu jumah I Lutunge telah kone suba woh-wohane ane paek-paekan ditu jani kanti ngejoh ngejohang kone magedine I Lutung ngalih woh-wohan bakal ajengan I Raden Galuhe nepukin lantas I Lutung kubu tur lyu pesan woh-wohane ditu byu manggis cruring .\n ne nguning byune dini ngon sih ngelah kubune .\n Jumah ia ane ngelahang bakal paling kone byunne .\n Keto kone I Lutung ngengap plyatne critanne ento umah I Rangsasa .\n I rangsasa dugase ento nuju lwas ngalih amah .\n Dadinne suung ditu kubune ento .\n Wireh suung ngenggalang kone I Lutung ngalap biu aijeng ane nasak lantas abana mulihne .\n Suba ya neked jumah ngandika raden galuh .\n Teked kija lwasne me Lutung dadi tengai tepet mara teka .\n Kaden nira meme nepukin sengkala bane tumben makelo pesan magedin memene .\n Ratu dewa ayu napi doh pajalan tyange .\n Deriki-derikian telas sampun woh-wohane .\n Doh pisan bedaja derika tyang manggiin gubuk .\n akeh pisan punyan byune derika tur mabwah nasak nasak .\n Niki napi tyang polih aijeng .\n Durusang ratu ajengang .\n Bwin mani semenganne bwin kone I Lutung mamaling byunne I rangsasa .\n Dening bes pepes I rangsasa kelangan byu pedih lantas I rangsasa .\n Ne dadi sai-sai ilang byune .\n Nyen sih mamaling .\n Keto kone I Rangsasa ngarengkeng padidiina .\n Nah bin mani bakal pasangin jeet dini ambah-ambahana bakal engkebin tendasne dini di ebete .\n kacerita bwin maninne palimunan pesan mapaI jeet kone I Rangsasa tur engkebina lwanan umahne di bete .\n Tengyan teka lantas I Lutung kema lakar mamaling byu saab seeb uli di wangan kubune .\n Sing ada ane ngelaang suung .\n Bakal palebihin kone jani ngalih byu apang kapahan mai .\n Keto kone kenehne I Lutung tur lantas ya mulian majalan sambilanga nulengek ngiwas-ngiwasin byune ane paling nasak .\n Dening ya majalan na lengek tusing nota jeete bakat jejaka .\n Kena lantas I Lutung jeet aeng krajetane mabudi ngelesang enggalan teka lantas I Rangsasa .\n Ne bangkaan I Lutunge ne sai-sai mamaling byun awake beneh lesag bane .\n Jani taanang tendas ibane bakal anggon tatimbungan tendasne .\n Cicing tetnenan .\n Ditu nge Ling lantas I Lutung ngidih urip teken I Rangsasa .\n Tyang ngidih urip kaki kaden tyang tusing kaki nglah byune ene .\n Sangkal tyang sasai ngalih byu mai anak tyang ngaliang Raden Galuh .\n Dija Raden Galuh keto abetne I Rangsasa .\n Lamun nyak ja nyai nyeraang Raden Galuh teken kaki kaki nyan ngelebang nyai .\n Nggih kwala jani Raden Galuh anak nu alit tyang ngubuin malu .\n Bwin pidan lamun suba duur ditu mara bakal bang kaki .\n Yan jani kaki nagih nadah I Radem Galuh dadi seletan gigin kakine dogen kwangan .\n Nah keto ja kato .\n Kwala melaang pesan men ngubuin .\n Nggih .\n Lebina kone lantas I Lutung .\n Kaki kaki .\n Keto abetne I Lutung .\n Dong bang tyang ngidih baas bakal tepeng bakal aturin I raden galuh pang enggalan mokoh .\n Payuk padha icang bang .\n Banga lantas I Lutung baas teken payuk .\n Be magrehgohan kone I Lutung nyuun payuk misi baas kacerita suba Neked jumahne mataken kone Raden Galuh .\n Be meme Lutung dadi mara meme teka to apa sun meme .\n Baas Ratu Dewa Ayu .\n To dija meme maan baas .\n Derika ring umah I Rangsasane .\n Napi das-dasan tyang lacur titiang keni jeet i tuni irika .\n Yen titiang ten ngakwang Cokor I Dewa meh titiang tampaha antuk I Rangsasa .\n Be dadi nira akwang meme .\n Sajaan meme nira lakar panebus urip memene .\n Nira mati lakar tadah ben I Rangsasa .\n Tan wenten Ratu Dewa Ayu I Rangsasa jaga belog-belog titiang .\n Sampunang ja Cokor I Dewa sangsaya ten durus punapi cokor I Dewa pacang dados tatadaan I Rangsasa .\n titiang ngawenang daya padhem pacang ipun .\n Sing ke meme nguluk-nguluk nira Me Lutung .\n Be nguda ya Cokor I Dewa sapunika .\n Purun kadi napi sih tiyang ring cokor I Dewa .\n Puniki te ambilin baase titiang ngaaeaeh saang margin yen nepeng .\n Ambila lantas baase teken Raden Galuh I Lutung lantas ngalih saang .\n suba maan saang lantas epot raden galuh nepeng .\n kacerita suba lebeng ngajengang lantas Raden Galuh .\n Suud ida ngajengang mara kone marasa kenakan ragan idane .\n Gelisang satwa sai-sai kone I Lutung kema kumah I Rangsasane ngidih baas .\n Matakon I Rangsasa teken I Lutung .\n Lutung .\n Tyang kaki .\n Kenken suba duur Raden Galuh .\n Suba kaki .\n Nah bin mani metengne tyang lakar ngajak mai .\n Da men kaki masembe .\n Anak ida takut teken sembe nyen sing kayun ben ida mai .\n Jani tyang baang malu baas .\n Lebiin men abedik .\n Baang tyang ngidih cetik bakal anggon nyetik Raden Galuh .\n Mara keto abetne I Lutung Kendel kone I Rangsasa lantas nyemak ya baas asok teken cetik baanga I Lutung .\n Ne jemakin baase Lutung ne cetik mani sajaan men ajak Raden Galuh mai da melog-me log .\n Nah jemakin lantas baase mwah cetike teken I Lutung lantas ya ngenggalang ya mulih ngaba baase .\n Suba neked jumahne ngandika lantas Raden Galuh .\n Ne nguda sepala gatine Lutung ngaba baas .\n Masaur I Lutung jaga tepung titiang anggen titiang jaja jaja jalema-jalemaan mangda kadi cokor I dewa agengne jaga dagingin cetik .\n benjang wngine pacang wehin titiang I Rangsasa dong kadena ya cokor I dewa .\n Nah lamun keto jalan jani suba nepung .\n Margi ratu dewa ayu .\n Nepung lantas I Raden Galuh ajaka I Lutung .\n Bwin mani smenganne ngae lantas jaja jalema-jalemaan amun Raden Galuh gedenne .\n Tendasne di tengahne misi nyuh abungkul ane suba menges isinina cetik .\n kacerita nyanan petengne kema lantas I Lutung kumah I Rangsasane ngaba jaja jalema-jalemaan .\n Suba teked di padiwanganne kauk-kauk lantas I Lutung .\n Kaki kaki .\n Nyen ento I Lutung .\n Tyang kaki .\n Dong dampeh sembene .\n Ne tyang ngajak Raden Galuh anak ida takut teken sembe nyen nangis nyen ida .\n Dampeha lantas sembenne I Rangsasa .\n Dong mai ajak Raden Galuh suba kematyang sembene .\n Mulian lantas I Lutung .\n Ne jwangin I Raden Galuh kaki .\n Jemakina lantas Raden Galuh togog teken I Rangsasa .\n Kalain ba kaki yang mulih .\n Nah ma ba nyai mulih .\n Nyai sing ngidih byu .\n Sing kaki .\n kalain ba .\n Maklyeng lantas I Lutung nyaru-nyaru mulih lantas makecos ya ke nebe .\n kacerita I Rangsasa kenel pesan encog-encoganga I Raden Galuh .\n Sabilang encoganga I Lutung ngucapang uli nebe .\n Clengek ngek ngek .\n Da nangis ratu Raden Galuh .\n Sayang I Dewa Ayu keto abetne I Rangsasa .\n Bwin encoganga Raden Galuh bwin maclengek bungut I Lutunge di nebe .\n Sayang dewa ayu sayang sampunang nangis .\n Suba med I Rangsasa nyan dain togoge lantas calpoka tendasne .\n Kriyuk kriyuk beh manis .\n Ngel-ngelanga lantas awakne .\n Tabahan asan awakne .\n Suba kone telah togog Raden Galuh bana ngamah kebus lantas basangne I Rangsasa .\n Kebus uyang jrarat jriritanga ibanne lantas ya mati .\n Sasubane mati I Rangsasa tuun lantas I Lutung .\n Ha bangka polon ibane bangka .\n Jani kai nama punyan byun ibane ajak kai Raden Galuhlakar nongos dini di umah ibane .\n Mulih kone I Lutung ngenggalang .\n Suba teked jumahne mataken lantas Raden Galuh .\n Kenken me Lutung suba mati I Rangsasa .\n Sampun ratu dewa ayu .\n Benjang margi sareng merika kumahne I Rangsasa .\n Derika ngraris malinggih .\n Lan .\n Keto pasaurne I Raden Galuh .\n kacerita mani smenganne kema lantas Raden Galuh kumahne I Rangsasa ajaka I Lutung .\n Suba teked ditu dapetang ida bangken I Rangsasane nye -ngku .\n Ditu lantas tunjel ida bangken I Rangsasane .\n Subane matunjel lantas I Rangsasa dadi dewa tur ngandika teken Raden Galuh cening galuh Daha cening ko olas nyupat bapa .\n Nah kneng-knengin dini cening nongos bwin akejep .\n Bwin pidan teka lakara rakan ceninge I Mantrin Koripan mai ditu lakara cening nemu bagya .\n Suba suud ngandika keto lantas Ida malecat ilang tan pamengan .\n Gelising satwa makelo suba Raden Galuh ditu ajaka I Lutung jani kacerita ida mantrin Koripan lunga maboros iringang papatih mantri mwah panjak asepala tur makta cicing sasa-sasa .\n Mailehan ida di tengah alase tusing polih paburwan lantas rawuh ida diwangan pondokne Raden Galuh .\n kacerita I Lutung sedekan mamanting mamanting panganggen I Raden Galuhe ditu di pancorane samping kubune sambilanga magendingan .\n Koplek ya aru koplek wastran Ida I Raden Galuh .\n Jelek ja nira Jelek kagelan nira taruna bagus .\n Sedeng gatina I Lutung mamanting lantas trojoga teken cicinge tur kepet-kepetanga .\n Mati lantas I Lutung .\n Dening uyut cicinge makrongkongan masehengan lantas Raden Galuh cingakina ada anak ajaka lyu makeledan lantas I Raden Galuh .\n Ngandika Ida Raden Mantri teken I Patih .\n Kaka patih kaka patih kema ja mulihan ngidih yeh .\n Inggih ratu dewa agung .\n Mulihan lantas I Patih .\n Mara dane teked jumahan tangkejut I Patih wireh ada anak bajang bwin jegeg ditu padidina .\n Ngenggalang I Patih pesuan matur teken ida Raden Mantri .\n Ratu dewa agung .\n Wenten anak luh jegeg jumahan padewekan .\n Mulihan lantas Raden Mantri teken iringane .\n Ditu macunduk I Raden Mantri teken I Raden Galuh .\n Katakenin lantas Raden Galuh antuk Raden Mantri .\n Ditu lantas I Raden Galuh nuturang raga .\n Kasaup kone lantas I Raden Galuh antuk I Raden Mantri .\n Saha Ida mangandika .\n kalingane adin beli I Dewa .\n Bli suba I Mantrin Koripan jalan adi bareng mantuk ka Koripan .\n Inggih titiang sairing beli agung .\n Suba kone keto jani I Raden Galuh ngibukang kone I Lutung ne nguda makelo pesan meme Lutung tunden tyang mamanting .\n Ada lantas parekane ngaturang I Lutung suba mati krah cicing .\n Mara pirenga atur parekane ngaturang I Lutung suba mati nangis lantas Ida Raden Galuh .\n Sedih masambatan ngame-ame I Lutung baan gede pesan pyutangan Idane .\n Tan carita I Raden Galuh sedih kocap Ida Raden Mantri teken Raden Galuh suba mamargi ngamantukang kairing baan iringan Idane makejang .\n Tan kocapan di margi kacerita suba rawuh di puri kenak pesan kayun Ida sang Prabhu kalih Prameswari ban okane rawuh ngajak I Galuh Daha .\n Prajani lantas Ida maputusan ka Daha nguningang okan Idane Raden Galuh suba di Koripan kakeniang di alase antuk I Raden Mantri .\n Kenak Ida Sang Prabhu Daha lantas Ida lunga ka Koripan sareng Ida Prameswari .\n Puput .\n