Sawatara suba pitung dina makelone Ni Murdani negak mapangenan duur punyan kayune .\n Tusing ngamah muang nginem yeh .\n Ia tusing ngrunguang buah manggis buah poh buah wani muang nyambu paglayut tasak di punyanne Bedak miwah layah basangne katanggehang .\n Makelo tusing ngamah Ni Murdani ngancan meragang .\n Semune lepis turin ocem .\n Bojog lua ento ngranasika .\n Ngunjalang angkihan .\n Ngeneng ngening nyujur Sang Hyang Embang .\n Ia nangun tapa semadhi .\n Suba makelo ia matapa pantesne pangaptine suba kaisinin olih Embang .\n Bhatara Wisnu tedun tur masabda .\n Apa kal tunas Murdani Nyai suba makelo ngelarang tapa semadhi .\n Ngeneng ngening nguleng Embang Bojog lua ento ngedatang matane lantas ngaturang sembah pangubhakti .\n Apa kal tunas .\n Manira asung kertha wara nugraha mapica Bojog lua ento buin ngaturang sembah .\n Picayang tiang kajegegan ratu sesuhunan Apa Kajegegan Bhatara Wisnu kagiat .\n Metu rasa sumanangsaya idane .\n Nggih kajegegan .\n Titiang meled jegeg sakadi Dewi ring kahyangan Ningeh pinunas bojog lua sekadi punika Bhatara Wisnu kamegmegan .\n Nanging sabda sampun runtuh kimud ida nitya samaya .\n Nah lamun buka keto pangidih nyaine .\n Manira micayang mirah delima.\n Bhatara Wisnu mesuang soca ngendih barak makerab .\n Mirah delimane ene setata masunar .\n Tugtug kija plaib sunaran mirah delimane .\n Sasubane neked di danune mirah delimane suud masunar .\n Celebang awak nyaine ping pitu di danune .\n Jatesemat nyai jegeg sekadi dewi .\n Wus masabdha Bhatara Wisnu matulak ka kahyangan .\n Girang sajan keneh bojog luane ento .\n Ia kecag kecog sangkaning girang kenehne sing kodag-kodag .\n Ia ngepungin sunaran mirah delimane .\n Ngaja nganginang sunar barak ento ngungsi .\n Ni Murdani masusupan ka tengah alas menek jurang nuunin abing ngetut uri sunaran mirah delimane .\n Pamuputne sunaran barak makerab ento ilang .\n Ni Murdani girang kerana suba nepukin danu .\n Yeh danune ening degdeg ngelangenin .\n Kedis-kedise ngucaci matinggah di duur kayune .\n Angin danune dingin manulang .\n Ni Murdani ngilgilang .\n Sijumu ia ragu nyeburang awakne ka tengah danune .\n Apabuin uling makelo tusing taen manjus .\n Nanging sangkaning kedeh kenehne dadi anak jegeg ia lantas nyemplungang awakne di danune .\n Biurrr .\n Acepok ia ngenggalang bangun .\n Kedis makeber tur ngucaci girang ningalin i bojog lua .\n Ni Murdani ningalin lawatne di yeh danune ening .\n Tinglis tingalina kulitne alus tan pabulu .\n Ia makenyem girang .\n Biurrrr .\n Ia buin nyemplungang awakne di danune ping pendo ping telu ping pat .\n Di lawatan yeh danune Ni Murdani ningalin muane ngancan nyegegang .\n Kulitne putih kedas .\n Bungutne ane bujuh tur matane ane mengkeb ka tengah suba ngenah dangsah .\n Sing kodag-kodag girang kenehne nepukin dewekne jegeg .\n Biurr .\n Ia buin nyeburang awakne di danune ping lima ping nem ping pitu .\n Jatesemat .\n Ni Murdani nyuti rupa dadi Dewi .\n Jegeg nyelolet .\n Kedis-kedise saling langkungin makeber tur maekin Ni Murdani .\n Tan parerenan ia ngaturang dahat paramasuksma ring Ida Sanghyang Embang kerana pinunasne suba kaisinin .\n Ia malinin kulit limane ane kedas ngusudin bangkiangne rengkiang tur ngusudin nyonyone nyangkih .\n Ia lantas ngusudin muane .\n Nadak ada rasa kuciwa di kenehne .\n Kenyemne prajani ocem kerana ningalin lawat cunguhne di yehe enu pesek .\n Ia dot ngelah cunguh mancung .\n Ia minehang nyemplungang awakne ping cepok ke danune .\n Pasti nyidang dadi Dewi paling jegeg nyaihang dewi-dewine ring kahyangan .\n Makelo ia matetimbang pacang nyemplungang awakne ka danune .\n Kedis-kedise ngucaci kadena cumpu tekening papinehne .\n Tan paragu anak jegeg listuayu ento nyemplungang awakne buin acepok ke danune .\n Ni Murdani buin nengok uling tengah danune .\n Ia lantas nolih lawatan awakne di yeh danune ening tur degdeg .\n Tinglis tingalina lawat bojog lua .\n Ento wantah Ni Murdani sujati .\n Kedis-kedise makeber ngejohin .\n Punyan kayune mareren ayag ayog ngigel .\n Danune nadak sepi .\n I bojog lua ngeling sigsigan .\n