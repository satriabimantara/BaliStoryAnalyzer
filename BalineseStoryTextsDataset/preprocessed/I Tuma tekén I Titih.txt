Kacarita ada tuma nongos di lepitan tilam anake agung .\n Ditu ia kapepekan amah maan ngisep rah anake agung kanti mokoh .\n Nanging I Titih nongos di selagan dingding anake agung .\n Dening ia ngiwasin I Tuma mokoh lantas ia kema ngalih I Tuma .\n Satekede ditu I Titih matedoh ngomong Inggih jero gede angob pisan titiang ngantenang jerone wibuh .\n Sinah jerone kapepekan ajeng-ajengan .\n Nanging titiang setata kakirangan amah kantos titiang berag sapuniki .\n Yan wantah jerone ledang titiang sareng iriki .\n Mangda titiang dados sisian jerone .\n Titiang pacang ngiring sapituduh jerone .\n Masaut I Tuma Ih Titih lamun suba pituwi saja buka omong caine bapa nyak ngajak cai dini .\n Kewala ene ingetang pitutur bapane .\n Eda pesan cai ngulurin lobhan keneh caine .\n Anake ane loba tusing buungan lakar nepukin sengkala .\n Lenan teken ento tusing pesan dadi iri hati kerana doyan liu ngelah musuh .\n Apang cai bisa malajahang kadharman.\n Keto pamunyinne I Tuma teken I Titih .\n Jani suba ia makakasihan .\n I Titih lega pesan kenehne dadi sisian I Tuma .\n Sedek dina anu ida anake agung merem-mereman .\n Saget I Titih lakar ngutgut .\n Ngomong I Tuma Ih Tittih eda malu ngutgut ida anake agung .\n Kerana ida tonden sirep.\n Nanging I Titih bengkung tusing dadi orahin lantas ia sahasa ngutgut ida anake agung .\n Ida anake agung tengkejut lantas matangi .\n Ditu ida ngandikang parekanne ngeliin I Titih .\n Parekanne lantas ngeliin .\n Mara kebitanga di batan tilame tepukina I Titih lua muani lantas matianga .\n Buin alih-alihina tepukina I Tuma di lepitan kasure .\n Ditu lantas matianga .\n Pamragat mati I Tuma ajaka I Titih .\n Keto katuturan anake ane loba tusing bisa ngeret indria tan urungan lakar nepukin sengkala .\n