Ada kone tutur-tuturan satua I Lelipi .\n Kacarita ada anak madan Sang Winata kalah matoh-tohan ngajak Sang Kadru unduk Jaran Oncesrawane .\n Jani ngayah kone Sang Winata sig Sang Kadrune dadi pangempu ngempuang pianak Sang Kadrune ane asiu .\n Kacerita panak Sang Winatane ane madan Sang Garuda marasa sedih nepukin memene dadi pangayah wiadin juru empu .\n Matakon lantas ia teken memene Meme apa makrana meme dadi pengayah para nagane .\n Masut sang Winata Kene Ning .\n Ane makrana sing ja len ulian meme kalah matoh-tohan dugas ipidan ngajak ia Sang Kadru unduk Jaran Oncesrawane sangkal te kayang ka jani meme dadi pangempu para nagane .\n Nah yen keto buka raos memene jani tiang bakal nebus meme sig para nagane .\n Lantas Sang Garuda kema sig para nagane nakonang apa ane tagiha teken para nagane pinaka tebusan apanga memenne suud dadi pengempu .\n Masaut para nagane Kene Garuda yen Cai maan ja ngalih amerta tuah ento ane dadi kanggon nebus memen Caine .\n O Nah .\n Lamun keto pangidih Ibane antos malu kai bakal ngalih amerta .\n Prajani makeber Sang Garuda ke suargan .\n Teked di swargan makejang dewatane takonanga tur makejang tusing ada nyak ngorahin .\n Ento mawanan Sang Garuda pedih tur ngamuk nyiatin para dewatane makadi Sang Hyang Brahma muah Sang Hyang Siwa .\n Tuah Ida Batara Wisnu ane tonden kekalahang baan Sang Garuda .\n Mapan Ida Betara Wisnu ane nruenang amertane ngekadaya Ida sawireh Ida ajerih teken kesaktian sang Garudane .\n Durung puput ida mapikayunan saget teka Sang Garuda kema ka Wisnuloka .\n Gelisan satua matur Sang Garuda ring Batara Wisnu sada bangras Ih Batara Wisnu tiang mai ngalih Cupu amerta kenken kayun Batarane jani baang apa tusing amertane Yen kal baang mainang jani yen tusing jalan masiat malu .\n Masaur Ida Batara Wisnu maduluran samita manis Uduh Dewa Sang Garuda yen ento tagih Idewa tekening Nira ento anak elah pesan nanging ada pinaka bantang pasemaya Yen pet sida baan Nira ngemaang Idewa amerta Dewa nyak makantian ngajak Nira .\n Masaut Sang Garuda Yening Batara dot makantian ngajak tiang dangan .\n Yen jakti tiang kapica amerta ane bakal anggon tiang nebus memen tiange janten tiang misadia jagi ngiring kayun Batara .\n Malih ngandika Ida Batara Wisnu Dewa Sang Garuda nah ne kalugra aba jani amertane kema sig para nagane nanging satondene para nagane nginem amertane tunden ia mandus malu apanga bersih .\n Gelisan satua mapamit lantas Sang Garuda uli di Wisnuloka nuju tongos para nagane tur kaserahang amertane ento teken para nagane makejang .\n Tekedanga masi baos Ida Batara Wisnu apanga satondene nginem amerta apang para nagane mandus malu ajak makejang .\n Nah jani suba kone suud Sang Winata dadi pangempun para nagane uli dugas ento lantas Sang Garuda dadi palinggihan Ida batara Wisnu .\n Gelisin carita para nagane jani mandus ajaka makejang cupu amertane pejanga di duur don ambengane .\n Rauh lantas Ida batara Wisnu mamaling amertane ento malih bakta Ida ke Wisnuloka .\n Disubane para nagane suud mandus dapetanga amertane ilang .\n Jani ada kone enu tuah aketelan ane neket di don ambengane .\n Ento lantas garanga ajaka makejang kanti para nagane engsap tekeni layahne matatu masibakan .\n Ento makarana kayang jani layah lelipine masepak ulian don ambengan tur ento makrana kayang jani don ambengane suci ulian kena cupu amerta .\n