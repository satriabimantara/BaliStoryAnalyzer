kacerita ada anak makurenan madan Men Bekung teken Pan Bekung .\n Sedek dina anu lantas luas Men Bekung ajaka kurenane ka alase ngalih saang .\n Di jalan bedak pesan kone Men Bekung ditu lantas ia ngalih-alihin yeh nepukin lantas tengkulak misi yeh turmaning yehe ento lantas inema .\n Disubane suud nginem yehe ento dadi prejanian lantas beling Men Bekung .\n tengkejut pesan kenehne Men Bekung lantas morahan teken kurenanne Pan Bekung Pan Bekung nguda icang jeg beling suud nginem yehe di tengkulake Masaut lantas Pan Bekung yen keto pedas yehe ento ngranaang beling .\n Keto pasautne Pan Bekung tur lantas malipetan mulih buung ia ngalih saang .\n Tan kacerita di jalan teked suba ia jumahne .\n Gelisin satua saget belingane suba gede tur suba tutug ulanane lantas nyakit Men Bekung tur lekad pianakne muani kadanin I Bintang Lara .\n Disubane I Bintang Lara kelih mara antes mlali-lali mlali kone ia di jabaan purin anake Agung ditu lantas I Bintang Lara maplalian di bongkol tembok panyengker Anake Agung tur ia nyurat di temboke kene munyin suratne Sajawaning gagak petak ja anggona nambanin rabin Ida Anake Agung tusing ja lakar kenak yen gagak petak ja anggona nambanin janten kenak keto munyin suratne .\n Suud nyurat lantas ia mulih .\n Jani kacerita Anake Agung medal kairing baan parekanidane .\n Disubane Ida rauh di jabaan lantas kacingak tembok Idane masurat lantas baosinida tur lantas ngandika teken parekane Ih parekan nyen ane nyurat di temboke Matur i parekan saha nyumbah Inggih Ratu Anak Agung sane manyurat puniki pianak Men Bekung mawasta I Bintang Lara .\n Punika sane nyuratin tembok Cokor Dewa keto parekane .\n Lantas ngandika Ida Anake Agung Ih iba parekan yaning keto kema alih I Bintang Lara ajak mai Inggih titiang ngiring sandikan Cokor Dewa .\n Ditu lantas I Parekan mapamit tur majalan .\n Tan cerita di jalan teked di umah Men Bekunge lantas I Parekan ngorahang pangandikan Ida Anake Agung .\n ceritayang Men Bekunge sing ja tulak teken pakayunan Ida Anake Agung tur kakaukin pianakne Cening Cening Bintang Lara jani Cening kasengan teken Ida Anake Agung kapandikaang tangkil ne jani Cening sing ke ngelah kasisipan teken Anake Agung Masaut I Bintang Lara Meme icang sing ja apa inget taen sisip teken Ida Anake Agung keto pasautne I Bintang Lara lantas ia majalan ngapuriang atehanga teken parekane .\n kacerita suba I Bintang Lara tangkil teken Anake Agung ditu lantas kandikain I Bintang Lara Ih cai Bintang Lara krana nira nunden cai tangkil mai ada ne takonang nira teken cai .\n Nyen ane nyurat di tembok nirane di jabaan .\n Matur I Bintang Lara Inggih Ratu Dewa Agung titiang .\n Buin Ida Anake Agung ngandika Nah yening cai pedas cai nawang tongos Gagak Petake kema jani enggal-enggal alihang nira bakal anggon nira ngubadin Anak Agung Istri .\n Yan tuara sida baan cai pedas cai ngemasin mati .\n Dening keto pangandikan Anake Agung lantas Men Bekung ajaka I Bintang Lara mapamit tur Men Bekung ngeling sedih kangen ngenehang pianakne kandikaang ngalih gagak petak reh totonan tusing ada di madiapada .\n Yan tan sakeng pasuecan betara sinah sing ja nepukin keto sesambat Men bekung sambilange majalan .\n kacerita sube ia napak jumah ditu lantas I Bintang Lara ngomong teken memene Nah Meme da meme sedih Icang ngalahin meme jani luas ngalih kedis gagak petak .\n Me icang maang meme ciri makacirin icange mati kalawan idup yan mati punyan jepune ne icang mati .\n Yan idup icang idup keto pemunyine I Bintang Larane meme bapanne sedih dogen .\n Tan cerita meme bapanne kacerita I Bintang Lara suba joh pajalanne masusupan di alase wayah .\n Sube nyrepetang nepukin lantas anak odah ngubu ditu padidiana .\n Anake odah ento matakon teken I Bintang Lara Ih Cening apa alih Cening mai ka alase dadi cening bani mai ka alase wayah padidian Masaut I Bintang Lara Inggih jero anak odah kalintang pisan tan sadian titiange numadi jadma makawinan titiang rauh mriki saking kapangandikaang antuk Ida Anake Agung ngrereh Gagak Petak pacang anggena tamban rabinida dening rabinida sungkan saking lami pisan tan wenten jadma nyidaang nambanin .\n Yan akudang-akudang balian nambanin taler tan wenten nyidaang .\n Asapunika makawinan titiang rauh ring alase puniki .\n Yan jero anak odah sueca patujuhin ja titiang ring dije wenten gagak petak Lantas masaut anake odah Uduh Cening dini tusing ada gagak petak kemo laku kelod kangin ditu ada umah Rangsasa nanging Cening da jeg macelep mulihan yan bangun I Rangsasa sinah Cening tadaha .\n Antiang malu buin akejep apang makruyuk siape yening suba makruyuk siape mara Cening majalan apang Cening tusing paling ngalih umahne .\n Gelisang tuturan satua suba liwat tengah lemeng lantas makruyuk siape mara acepok lantas mapamit I Bintang Lara teken anake odah tur majalan ngelod kanginan dogen teken lantas di umahne Raksasa ngatuju I Raksasa pules tepukina lantas cucunne I Raksasa sedek nyakan madan Ni Cili .\n Ditu lantas Ni Cili matakon ia adi Bintang Lara apa kalih mai tumben Masaut I Bintang Lara Inggih embok makawinan titiang mriki titiang kandikaang ngrereh gagak petak ring Ida Anake Agung pacang anggen Ida tamba .\n Masaut lantas Ni Cili Nah yen keto macelep malu dini di batune masepak buin akejep bangun I Raksasa .\n Dening keto lantas ajaka teken Ni Cili I Bintang Lara di batune masepak .\n Ih iba batu masepak enggang iba enggang enggal lantas batune masepak clepanga lantas I Bintang Lara disubane macelep buin ngep batune .\n Suba keto lantas bangun I Raksasa dening mrasa seduk basangne lantas kaukina cucunne Cucu Cucu Cili manusa ambune .\n Masaut Ni Cili Dong Kaki dija ja ada manusa bani mai Nah yen keto jemakang kaki nasi Itep I Raksasa madaar .\n Disubane suud madaar buin lantas pules .\n Disubane pules I Raksasa aliha buin I Bintang Lara teken Ni Cili .\n Batu masepak enggang iba enggang Enggang lantas batune masepak .\n Memesu lantas I Bintang Lara tur kaorahin baan Ni Cili Nah adi yan adi ngalih gagak petak ditu kaja kanginan laku yan adi nepukin bingin gede beten bingine ento ada tlaga ditu suba adi ngoyong .\n Yan pade ada dedari kema masiram ditu di tlagane paling Men bajune ane paling durina suud masiram engkebang lantas Nyanan yan takonina orahang Men ngalih gagak petak turmaning ne sibuh mas aba ajaka jaum mase .\n Disubane suud kapituturan I Bintang Lara lantas ia majalan ngaba sibuh mase teken jaum mase .\n Ngaja kanginan dogen pajalane .\n Tan cerita di jalan teked ia di bingine dadi tuun ujane bales tur peteng dedet .\n Ditu lantas I Bintang Lara membon ngepil di bongkol bingine .\n Buin kejepne teka widiadari ajaka lelima kayeh ditlagane .\n bengong pesan I Bintang Lara ninggalin tingkah dedarine kayeh pakrubuk .\n Buin kejepne teka dedari buin dadua ne madan Dewi Gagarmayang miwah Dewi Supraba .\n critayang timpalne jani ane maluan suba suud kayeh tur nyaluk baju makeber kambarane .\n Dewi Supraba nu kone kayeh ajaka dadua .\n Disubane dedari Gargamayang suba suud kayeh tur bajune suba kasaluk lantas makeber kambarane .\n critayang jani I Bintang Lara ngintip dedarine tur kakedeng bajune .\n Disubane bakatanga bajune lantas melahanga pesan ngengkebang .\n kacerita disubane dedari Supraba suud kayeh ukana nyaluk baju dadi tusing ada lantas ibuk pakayunanne tur rereh Ida masih tuara tepukina ditu laut dedari Supraba ngandika Dong nyen sih nyemak bajun titiange yen manusa yen memedi dong ulihang ja Mara keto pangandikan dedarine lantas mamesu I Bintang Lara .\n tengkejut lantas I Dedari tur ngandika Inggih Dewa titiang sane ngambil klambin I Dewane .\n Yening keto iba manusa ulihang ja bajun nirane apang nira nyidaang mulih ka suarga .\n Matur I Bintang Lara Inggih Dewa yan kayun ja maicaang gagak petak ring titiang titiang ngantukang klambin I Dewane .\n Mara keto aturne lantas ngandika dedari Supraba Nah yen keto iba ngaba sibuh mas ajak jaum mas .\n Inggih titiang makta .\n Tur raris katurang sibuh mase teken jaum mase .\n Ditu lantas Ni Dedari nrima sibuh mase muah jaum mase lantas susunidane kacokcok apang mesu toya susu .\n Lantas medal toyan susunidane tur kawadahin sibuh mas lantas kaicen I Bintang Lara sibuhe ane misi toyan susu tur klambine lantas katurang teken Ni Dedari .\n Ngandika Ni Dedari Nah Iba Bintang Lara yadiapin iba ngulihang bajun nirane nira tusing mulih krana nira di Suargan tusing katrima teken ajin nirane krana susun nirane suba madan cendala .\n Cendekne ne jani nira nutug iba salampah paran ibane keto pangandikan dedarine .\n Ni Dedari lantas kajak olih I Bintang Lara Inggih yan sapunika margi mangkin ka umah I Raksasane .\n Jalan keto atur dedarine tur lantas majalan .\n Gelisang satua neked suba di umah I Raksasane sedek I Raksasa pules lantas tingalina teken Ni Cili tur matakon Yeh I adi suba teka Men maan adi ngalih gagak petak Polih tur Ida Dedari Supraba sareng mriki niki napi Mara keto lantas kacelepang I Bintang Lara teken Ni Supraba di batume masepak olih Ni Cili .\n Buin kejepne bangun lantas I Raksasa tur ngaukin cucune Cucu Cucu Titiang Kaki Alihang Kaki nasi Alihanga lantas nasi .\n Gelisang cerita suba suud I Raksasa madaar lantas matakon Ni Cili Kaki-kaki apa sih ane di botole kaki .\n Masaut I Raksasa Manik ento Cucu ane mawadah botol barak manik geni ane mawadah botol putih manik apuh ada buin manik glagah manik toya manik endut .\n Kenken adi Cucu nakonang .\n Ten Kaki mangda titiang uning Manik apuhe ento mresidayang ngamatiang kaki keto munyine I Raksasa .\n Suba keto pules lantas I Raksasa .\n Ditu lantas Ni Cili ngalih I Bintang Lara teken Ni Supraba Enggang batu masepak Enggang lantas batu masepake pesu lantas sang kalih .\n Matakon lantas Ni Cili Adi Adi Bintang Lara suba gede kedise Ungkabanga lantas sibuh mase balihina gagak petake mara kone tumbuh bulu .\n Suba keto bangun lantas I Raksasa .\n Ngenggalang lantas Ni Cili nyelepang I Bintang Lara teken dedarine kabatune macepak .\n Lantas ngomong kakine Cucu Cucu manusa ambune .\n Masaut cucune Dong Kaki dija ja ada manusa bani mai bes Kaki deMen ngomong .\n Mara keto munyin cucune pules buin I Raksasa buin kone pesuanga sang kalih tur takonina I Bintang Lara Adi Bintang Lara suba kebah Gagak Petake .\n Mara balihin gagak petake suba kone kebah .\n kacerita dening suba makelo di umah I Raksasane suba kone gagak petake anatas makeber .\n Ditu lantas Ni Cili nyemak manik-manik kakine tur gagak petak tegakina ajaka tetelu makeber lantas I Gagak Petak .\n Di subane tegeh makeber lantas bangun I Raksasa saget nota lawatne Ni Cili negakin Gagak Petak ajaka tetelu .\n Ditu lantas I Raksasa nguber palaibne I Gagak Petak nganti suba paak baana ngepung teken I Raksasa lantas toliha teken Ni Cili palaib kakine ngangsarang dogen ditu lantas entungina manik toya lantas dadi yeh kone gede pesan masih tuuke dogen teken I Raksasa buin kone entungina manik endut masih tuuka dogen .\n Lantas entungina manik ampuh mati kone I Raksasa bebekan .\n Tan cerita pakeber I Gagak Petake teked jumahne I Bintang Lara lantas I Bintang Lara tuun ajaka tetelu .\n Kauk-kauk kone I Bintang Lara Meme Meme .\n Nyen to kauk-kauk Titiang pianak Meme .\n Masaut memene Anak pianak tiange suba mati .\n Masaut I Bintang Lara Tusing icang suba panak Meme I Bintang Lara .\n Ditu lantas Men Bekung pesu .\n lega pesan kenehne Men Bekung tur geluta panakne saha mamunyi kene Duh Dewan titiange Cening kaden Meme Cening suba mati nu irib kapo I Dewa Men kenken maan Cening Gagak Petak .\n Masaut I Bintang Lara Maan Icang Meme ne apa .\n Keto munyine I Bintang Lara .\n Ngon pesan kone Men Bekung dening ngajak nak luh dadua jegeg-jegeg pesan tur memene nakonang Dija Cening maan anak luh .\n Masaut panakne nuturang tingkah pajalane luas .\n Suba kone keto lantas madabdaban I Bintang Lara lakar tangkil ka puri ngaturang Gagak Petak .\n Di makirene majalan raris matur I Bintang Lara teken dedari Supraba muah Ni Cili Inggih Cokor I Dewa driki dumun titiang pacang tangkil ring Ida Anake Agung ngaturang Gagak Petake puniki .\n Nah lautang Bintang Lara .\n Lantas majalan I Bintang Lara ngaba I Gagak Petak .\n Disubane ia tangkil kandikain lantas teken Ida Anake Agung Kenken Cai Bintang Lara maan cai ngalih Gagak Petak Inggih Ratu Anak Agung titiang matur sisip polih titiang gagak petak .\n Aturanga lantas gagak petake ento .\n Disubane Ida Anake Agung polih Gagak Petak jeg prajani kenak rabinidane tur I Gagak Petak tan ja kanggen napi-napi sakewanten ubuhin Ida tur linggih-linggihin Ida .\n critayang di subane I Bintang Lara budal uli purian malih Anake Agung ngandika teken parekane Parekan-parekan kenken jani baan nayanang I Bintang Lara apang ia mati apang bakatang gelah kurenane .\n Inggih Ratu Dewa Agung titiang tan pisan uning ring pidabdab punika ledang pakayunan Cokor I Dewa .\n Nah yen keto kema jani alih I Bintang Lara tunden mai jani .\n Inggih titiang ngiring tur lantas majalan .\n Suba neked di purian kandikain I Bintang Lara Nah Cai Bintang Lara kema jani ngalih tabuan ane misi inana aba mai .\n Inggih keto aturne I Bintang Lara lantas mapamit .\n Tan cerita di jalan teked jumahne lantas ngeling .\n Matakon Ni Supraba Yeh Bintang Lara kenapa dadi ngeling .\n Masaut I Bintang Lara nuturang saunduk-undukne .\n Yeh yen keto de keweh ento jemak nyuhe abungkul Lantas nyemak kone nyuh abungkul tur tengtenga kone teken I Bintang Lara ento pastune teken Ni Supraba Nah iba nyuh yen suba neked di purian moga apang dadi tabuan ngebekin puri Nah di subane I Bintang Lara neked di purian katurang nyuhe ento .\n Sajaan nyuhe ento lantas dadi tabuan tur inane ngebekin purian ditu lantas keweh Anake Agung tur gelur-gelur ngaukin I Bintang Lara Bintang Lara Bintang Lara gediang tabuane nira takut .\n Gedianga lantas tabuane teken I Bintang Lara .\n Di subane ilang tabuan buin I Bintang Lara kandikain ngalih lelipi apanga ngajak panak tetelu tur gedene apang lamun katungane tur apang tegakine teken I Bintang Lara .\n Dening keto sedih kone buin I Bintang Lara tur katakonin baan Ni Supraba Kenken dadi ngeling dogen Adi .\n Masaut I Bintang Lara Titiang kapandikaang ngalih lelipi lamun ketungane gedene tur apang ngajak panak tetelu .\n Nah yen keto da Adi ngeling ento ketungane tegakin isinin lu tetelu keto pangandikan dedari Supraba .\n Lantas tegakina kone ketungane tur pastuna teken Ni Supraba Nah iba ketungan moga iba dadi lelipi Lantas ketungane dadi lelipi .\n Tan cerita suba neked di puri katurang lantas teken Ida Anake Agung Inggih Ratu Dewa Anak Agung puniki lelipi .\n Mara kacingakin teken Ida Anake Agung ditu lantas Anake Agung gelur-gelur kabatek ban ajerih Idane .\n Ditu lantas kandikaang ngediang lantas buin lelipine .\n Tan cerita gedianga lantas lelipine teken I Bintang Lara .\n Sasubane keto mulih lantas I Bintang Lara .\n critayang Ida Anake Agung bendu pesan pakayunane dening tan nyidaang ngamatiang I Bintang Lara lantas Ida ngaukin baudandanidane miwah tanda mantri parbekel lakar ngabug I Bintang Lara .\n Sasampune sami rauh tur pada sregep ngaba sanjata lantas mamargi Ida Anake Agung ngalinggihin jaran .\n Tan cerita Ida ring margi kacerita I Bintang Lara naen suba teken dewek lakar siatina teken Anake agung .\n Ditu lantas ia keweh pesan .\n Mara keto lantas ngandika Ni supraba Bintang Lara da keweh-keweh lamun nira nu dini kema jani alihang bontang jagung liunang tur lantas celek-celekang di duur pamesuane embatin lantas sabuk ilehang ditu di duur jelanane tur tekedang kampike .\n Yen suba suud pedemang lantas dewek adine jumah meten ajak Ni Cili asapunika pangandikan dedarine lantas I Bintang Lara ngalih bontang jagung tur kacelek-celekang di duur pamesuane kebekin pesan kayang kampike muah kembatin sabuk makailehang .\n Suba keto macelep lantas mulihan ajaka dadua tur kakancing jandelane .\n Jani kapastu bontang jagung baan dedari Suprabane apang dadi senjata .\n Dadi lantas sanjata ngebekin umah .\n Buin sabuke kapastu dadi lelipi liu pesan tur galak pesan yan ada musuh .\n Gelisang satua jani kacerita Ida Anake Agung rauh Ida sagrehan tur uli joh suba ngamunyiang bedil uyut pesan kone munyin bedile len jaran ngrehgeh tan papegatan .\n kacerita Anake Agung bendu pesan kayune tur sahasa jeg macelep mulihan panyengker tur gelur-gelur ngaukin I Bintang Lara .\n Mara keto rebuta kone anake agung teken lelipine ada ngutil ada nglilit tur kaludin baan sanjata ngebekin tan kena wilang liune kayang panjakidane liu kena tebeka tur liu ane ngemasin mati tur Ida Anak Agung seda .\n Sasisan mati makejang mlaib pati luplup ada ane labuh ka grembenge nepen batu lantas mati ada ane mati kajekjek timpal .\n Tan cinarita di subane Anake Agung seda critayang jani I Bintang Lara nyendenin dadi Anak Agung tur Ni Supraba miwah Ni Cili lantas anggona kurenan .\n Ditu lantas I Bintang Lara nemu kasukaan tan patanding .\n