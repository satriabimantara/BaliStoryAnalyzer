Wenten reke Gajah ageng ring alase .\n Ipun nyapa kadi aku antuk kakerenganipun mawanan ipun tan pakakering .\n Telas tarune ageng-alit karubuh antuknya kengkot antuk danta akeh taluh paksi kalih pianak-pianakne ulung minakadinipun taluhnyane I Paksi Siung .\n Ceritanen pedih reke I Paksi Siung luh ngantenin taluhipun ulung .\n Sane muani age reke ipun mituturin Duh mas beline adi .\n Sampunang idewa bas kaliwat nyebetang saulung taluhidewane .\n Yan tuara mati baan beli musuh idewane ia I Gajah adayan beli ngemasin mati ketimang idup dadi kakedekan .\n Yan beli teka ngawag-awag reh ngelawan anak gede tan wangde mapuara keweh .\n Masih ulih aris baan beli ngalih kasingseyannyane i musuh .\n Yan sing reke bani nangkepin musuh keto patutnyane baan matingkah .\n Ento sesanan anake manumadi .\n Ane jani mangda sida baan ngalahang isatru patut pasangin pangupaya singid.\n Sapunika luir tuturnyane I Siung muani .\n Taler tan kidepan antuk luhnyane taler ipun kari sedih masesambat luir padulamennyane sapuniki duh cening pianak meme cai nyai pada makejang .\n Bas kaliwat ichan Widhine teken meme .\n Reh cening ngemasin mati buka jani .\n Yan tuara mati ia I Gajah sing da buungan meme lakar nutug pajalan cai nyaine mati.\n Sapunika sasambatan Siunge luh kabatek antuk kalangkung sebetipun .\n Mawastu karenga antuk sami kakampungannyane luire Belibis Buyang kalih paksi Gowak Gadagan miwah paksi Belatuk .\n Kocap punika sami ngerawuhin I Siung .\n Pangidih I Siung sedek sedih masesambat pati jelamut .\n I Gowak raris mapajar banban duh nyai Siung eda bes sanget nyai sebet wireh tingkah anake numadi tuah sing ada kasimpangan baan suka duka miwah pati urip .\n Kerana beli mamunyi keto apang edanan nyai bas kelajuk sebet .\n Mangda ke anake buka nyai mawak kedis Ida Bhagawan Wasista masih katanan duhkita mahabara .\n Beli jani nuturang teken nyai buat pamargan Ida Bhagawan Wasista .\n